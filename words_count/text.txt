

Střízlivost


Tragikomická fraška o dvou dějstvích


Michal Kadlec





















OSOBY:
MICHAL
LENKA
JANA
PAVEL
MARIE
RICHARD
TEREZA

­
	První dějství je stylizováno do druhé poloviny 19. století, druhé do současnosti. Odlišné stylizaci obou částí je podřízena proměna kostýmů, kulis, rekvizit, použité hudby a způsobu vyjadřování postav. Se scénickým prostorem by však mělo být pracováno velmi volně, netřeba žádných výrazných kulis či prostorových vymezení. Odlišnost obou období má být patrná především ze způsobu, jak spolu postavy komunikují, jak jsou nastaveny jejich společenské vztahy a jak se vůbec staví ke svým milostným citům.

	





























PRVNÍ DĚJSTVÍ

01. Téma – fade out – příchod Marie

	1.
	
	Lenka čte knihu. Přichází Marie.

MARIE: Už zas tady pro vás něco nechal. (Zamává ve vzduchu dopisem.) Vypadá to, že si s tím svým dopisováním pokoj jenom tak nedá. (Chichotá se.)
LENKA: Dej mi to! (Vytrhne jí dopis z ruky.) A nezlehčuj to.
MARIE: Stejně pořádně nechápu, co na něm vlastně vidíte.
LENKA (Zatímco čte.): No je pravda, že nějaké základní zajištění by asi muž mít měl. Nejde o bohatství ani o úspěch, taková já nejsem, ale nemůžu být s někým, kdo pořád jenom bloudí odnikud nikam. A on – Jak by to asi tak mohlo skončit? Táhl by mě dolů a já bych se táhnout nechala. Navíc sama ani pořádně nevím, co k němu vlastně cítím.
MARIE (Usměje se.): A co pan Kirschner? K tomu víte, co cítíte?
LENKA: Proč toho sem taháš?
MARIE: No nevím, ale zdá se mi, že je úplně jiný než Michal.
LENKA (Skládá dopis.): To je možné. Michal… jak to mám říct… Michal, on všechno dělá tak nějak napůl. Je hrozně nepraktický a nic si neumí pořádně zařídit. — Nevím, někdy si říkám, že by bylo možná ze všeho nejlepší, kdybychom se už nevídali.
MARIE: Mám z vás radost, slečno. Je vidět, že v tom máte už konečně jasno.
LENKA: Ne, to právě nemám! Já o něho nechci přijít, chápeš?
MARIE: No jistě. Lichotí vám jeho pozornost.
LENKA: O to nejde. Opravdu ráda s ním trávím čas. Hodiny se bavíme o umění, o společnosti, o lidech. Ale většinou se v něm něco zlomí a začne se pak chovat úplně jinak. Vyčítá mi najednou věci, které by mi vyčítat vůbec neměl, třeba že se dám na ulici do řeči s jiným mužem. MARIE: Žárlí na vás. To je přece normální.
LENKA: Ne, tohle teda normální není. On sice žije uměním a mluví o vznešených tématech, ale ve skutečnosti je vnitřně naprosto rozpolcený.
MARIE: Je rozpolcený kvůli vám. Nestačí mu s vámi mluvit o umění a o společnosti a o lidech.
LENKA: Ale proč ne? Chce se mnou spát? O to jde?
MARIE: Samozřejmě. O to jde přece každému chlapovi.
LENKA: To si opravdu myslíš?
MARIE: Asi byste se na to neměla ptát ženy. Ale podle mě s vámi v myšlenkách už dávno spí, a tak je pro něho každý váš kontakt s jiným mužem jako kopnutí do… No však víte kam.
LENKA (Znovu čte v dopisu a kroutí hlavou.): Proč to jednoduše nemůže zůstat tak, jak to je? Řekni mi, proč?
MARIE: Vy to ani trochu nechápete? Muž potřebuje ženu získat, se vším všudy, jedině pak mu může připadat, že docílil svého. Všechno, co zůstane na půli cesty mezi mužem a ženou, způsobuje vždycky akorát bolest.
LENKA: Takže ty si myslíš, že mu způsobuju bolest?
MARIE: Tak mu odpovězte.
LENKA: Na co?
MARIE: Konečně mu odpovězte na nějaký ten jeho dopis.
LENKA: Ne – já… Neuměla bych se vyjádřit.
MARIE: Můžu vám pomoct, jestli chcete.
LENKA: Ty? Netušila jsem, že jsi v těchto záležitostech tak zběhlá.
MARIE (Pousměje se.): Je toho určitě víc, co o mně ještě nevíte.
LENKA (Po krátkém zamyšlení.): Ale co bys – Co bych mu vlastně měla napsat?
MARIE: V první řadě si udělejte pořádek ve svých citech k němu.
LENKA: V těch já právě pořádek vůbec nemám.
MARIE: Ale já nemluvím o skutečných citech. Na papíře můžete mlžit. Můžete se vykrucovat a hrát si tak trochu na nerozhodnou.
LENKA: Já mu ale nechci lhát.
MARIE: Nebudete mu přece lhát, jenom popíšete rozpory, které v sobě máte. Věřte mi, že na papíře to úplně jinak vyzní.
LENKA: Jenže já těm rozporům sama pořádně nerozumím.
MARIE: Pokud jde o vás dva – už jste se rozhodla?
LENKA: Asi ano. Nevím.
MARIE: Vidíte! A přesně to potřebujete dostat do toho dopisu. Nevíte a máte v tom sama zmatek – to tam potřebujete dostat.
LENKA (Váhá.): Hm. Tak teda dobře. Podej mi papír.
MARIE (Doběhne pro papír a položí jej před ni na stůl.): Tak. Můžete začít.
LENKA: Počkej. A čím mám začít?
MARIE: Začněte třeba tím, že si jeho slov vážíte. Zformulujte to podle sebe.
LENKA: Podle sebe… No dobře. (Píše, sem tam na chvíli přestane, zamyslí se a začne zase psát; při tom si něco nesrozumitelně huhňá.) Tak… asi mám.
MARIE: Co vlastně napsal v tom dopise?
LENKA (Rozevře dopis a pátrá v něm očima.): Napsal, že mu připadá, že beru jeho city ke mně až moc na lehkou váhu a že pro mě neznamenají ani zdaleka tolik jako pro něj.
MARIE: To rozhodně vyvraťte.
LENKA: Jak to mám ale vyvrátit? Co když je to pravda?
MARIE: Jak jsem říkala: hrajte si na nejistou.
LENKA: Ale já jsem nejistá!
MARIE: Tak to tam napište!

	Lenka se na ni zamyšleně podívá, pak se skloní k papíru a píše.

MARIE (Po chvíli.): Máte?
LENKA: Mám.
MARIE: Co ještě napsal?
LENKA (Zběžně přelétne dopis očima.): Potom už se hodně opakuje.
MARIE: V tom případě se taky opakujte.
LENKA (Pochybovačně.): No, když říkáš… (Píše.) Jak to mám ukončit?
MARIE: Napište, napište… Prostě se vraťte zpátky na začátek.

	Lenka píše, po chvíli vezme popsaný papír a významně si v duchu pročítá jeho obsah.

MARIE: Spokojena?
LENKA: Já nevím… Bylo by asi nejlepší, kdyby v tom nic nehledal.
MARIE: Ale to on v tom bude něco hledat, na to se připravte. Chytí se každého stébla.
LENKA (Po chvilce poslední nejistoty.): No dobře. Odnes mu to. (Složí papír do obálky a tu jí podá.)


02. Průchod (15 vteřin) – Marie přechází do pravé části

	2.



	Michal s Pavlem sedí u stolu. Michal čte Lenčin dopis.

PAVEL: Víš, že na rohu je nová vinárna?

	Michal mlčí, je zaměstnán dopisem.

PAVEL: Minulý týden jsem tam potkal Janu. (Zasní se.) Nevěřil bys, jak moc jí to slušelo.
MICHAL (Aniž by ho poslouchal.): Aha.
PAVEL: Ptala se na tebe. — Kdyby tě to náhodou zajímalo, tak jsem jí navrhl, aby dnes přišla.
MICHAL (Nepřítomně.): Hm.
PAVEL (Po chvíli.): Co to vlastně čteš?
MICHAL (Jako by na tu otázku celou dobu čekal.): Představ si to – Lenka – konečně mi odepsala.
PAVEL: No moc nadšeně se ale netváříš.
MICHAL: Vůbec nevím, co si o tom mám myslet.
PAVEL: A co ti napsala?
MICHAL: Podívej, třeba tady. (Naklání se k němu s dopisem.) „Rozhodně nemohu říct, že mé city k vám jsou čistě přátelské.“ — Co tím myslí? Jaké city to teda jsou? — A pak tady: „Už nějakou dobu ale trpím tím, že nedokážu své city dost dobře pochopit a vyznat se v nich.“
PAVEL: A dál?
MICHAL: Třeba, třeba… „Nejspíš si to ani neuvědomujete, ale jste pro mě mnohem důležitější, než si zřejmě myslíte. Nicméně v tuto chvíli nevím, co bych vám měla odpovědět.“

	Odmlka.

MICHAL (Netrpělivě.): No? Řekneš k tomu něco?
PAVEL: No, nevím… Rozhodně ti nechci brát iluze, ale zdá se mi, že tě prostě nechtěla odmítnout přímo, takže to takhle zaobalila.
MICHAL: Tak proč teda napsala, že ke mně něco cítí?
PAVEL: Napsala, že její city nejsou čistě přátelské.
MICHAL: No, dobře. A jaké teda jsou, když nejsou přátelské?
PAVEL: Co já vím… Možná nepřátelské.
MICHAL: Haha. Moc vtipné. (Znovu zkoumá dopis.) „V tuto chvíli nevím, co bych vám měla odpovědět.“ Píše „v tuto chvíli“…
PAVEL: No a?
MICHAL: To znamená, že váhá. Možná zrovna teď sedí doma, myslí na mě a váhá.
PAVEL: Ano, určitě sedí doma, myslí na tebe a váhá. Co by krásná žena v nejlepších letech taky mohla dělat jiného než sedět doma, myslet na tebe a váhat?
MICHAL: Já vím, já vím, to je přehnané, ale kdyby mě neměla ráda, mohla přece rovnou napsat, že zůstaneme přáteli a nemusela to takhle, jak ty říkáš, zaobalovat.
PAVEL: V ženách je těžké se vyznat. (Rozhlédne se.) Což mi připomíná, že Jana už tady měla dávno být.
MICHAL: Cože, ona má přijít Jana?
PAVEL: Vždyť jsem ti to před chvílí říkal.
MICHAL: Hm. Aha.
PAVEL: Proč si něco nezačneš s ní? Pořád o tobě mluví. A pokaždé si tě prohlíží jako svatý obrázek.
MICHAL: Mně? Myslel jsem, že spíš tebe.
PAVEL: Máš něco s očima? Mě sotva pozdraví…

	Vejde Richard, ale sedne si sám k jinému stolu. Vytáhne noviny a čte.

MICHAL (Po krátké odmlce.): „Nejspíš si to ani neuvědomujete, ale jste pro mě důležitější, než si zřejmě myslíte.“ (Kroutí hlavou.) Ne, tohle by přece nemohla napsat žena, která o mě nestojí.
PAVEL: Ach jo.
MICHAL: Promiň, ale nemůžu na to přestat myslet, za nic na světě nemůžu.
PAVEL: Měl by sis uvědomit, že jí na tobě asi opravdu záleží, ale možná ne tak, jak bys chtěl.
MICHAL: Tím chceš říct co?
PAVEL: Michale, začínáme se točit v kruhu. Vždyť já ji ani pořádně neznám, tak co ode mě chceš slyšet? Že je do tebe zamilovaná? Možná, ale z jejích slov mi to tak nepřipadá. Sám jsem psával podobné dopisy zamilovaným ženám, kterých jsem si vážil, ale neuměl si s nimi představit nic víc. Psával jsem přesně tyto fráze: „můj cit není pouze přátelský, ale…“, „opětuji vaši náklonnost, ale…“, „moc rád s vámi trávím čas, ale…“.
MICHAL: Ale proč? Proč něco takového psát, když to není pravda?
PAVEL: V tom je ta záludnost – ona to totiž pravda vlastně je. Přinejmenším to není lež.
MICHAL: Hm. Tak tomu teda nerozumím. Buď mám k někomu milostné city, nebo je nemám, co víc v tom chceš hledat?
PAVEL: Nic víc v tom právě hledat nejde. Kdyby tě Lenka milovala a chtěla s tebou být, už spolu dávno jste.
MICHAL: Tak co to teda je – co cítí?
PAVEL (Usměje se.): Není to láska, ale není to ani přátelství.
MICHAL: Takže pro to neexistuje slovo?
PAVEL: Ale existuje. Určitě existuje… Je to něco jako střízlivost. Tak bych tomu řekl já.
MICHAL: Cože, jaká střízlivost?
PAVEL: Oba se máte rádi, ale zatímco ona zůstala střízlivá, ty ses opil jako zvíře.

	Po krátké odmlce vejde Jana.

JANA: Zdravím vás, pánové.
PAVEL (Okamžitě vstane a políbí její ruku.): Dobrý den, slečno. Už jsme se začínali obávat, že nepřijdete.
JANA (Zatímco se dívá na Michala, který si jí vůbec nevšímá.): Opravdu?
PAVEL (Odsouvá židli a gentlemansky ji usazuje.): Možná trochu přeháním.
JANA: Představte si, byla jsem včera v divadle, Michale, to by vás mohlo zajímat, byla jsem v divadle, ale víc než samotné představení, zaujala mě jiná věc. Víte jaká?
PAVEL: Jaká věc, slečno?
JANA: Představte si, seděla přede mnou taková paní, nevypadala zrovna kdovíjak kultivovaně, a celou dobu si četla nějakou knihu. Přísahám, pánové, neodtrhla se od ní ani na vteřinu.
PAVEL (Škádlí ji.): A vy jste představení sledovat stíhala, když jste měla, jak říkáte, tolik starostí s touto nekultivovanou paní?
JANA: Já toho dokážu stíhat, Pavle, to byste se divil. — Opravdu by mě ale zajímalo, co si četla. To mi vrtá hlavou… Co myslíte, Michale?
MICHAL (Celou dobu byl myšlenkami jinde.): Prosím?
JANA: Co myslíte, že si četla?
MICHAL: Kdo?
JANA: Vy jste mě neposlouchal?
MICHAL: Poslouchal, ale –
JANA: Ne, vy jste mě neposlouchal. (Napodobujíc malé dítě uraženě překříží ruce na prsou).
MICHAL: Poslouchal.
JANA (Setrvává ve své rozverné póze.): A neposlouchal!
MICHAL: Dobře, tak neposlouchal.
JANA (Už nějakou chvíli si všímá, čemu ve skutečnosti věnuje pozornost.): Co to tam máte? (Vyzývavě sáhne po dopisu.) Nějaké milostné psaníčko? Ale, ale –
MICHAL (Vytrhne jí dopis z ruky.): Nechte to být!
JANA (Zaskočena.): Tak promiňte –
MICHAL: Do tohohle vám nic není!

	Odmlka.

JANA (Ukáže.): Tam – to je pan Kirschner? Neurazíte se, pánové, když ho půjdu pozdravit?
PAVEL (Překvapen.): Cože? Vy se s ním znáte?
JANA (Vstane.): Omluvíte mě?
PAVEL: Jistě.

	Jana odejde za Richardem. On ji vítá, líbá její ruku atd. Pak se oba posadí – jejich rozhovor nejde slyšet, jen občas Janin smích, což dráždí Pavla.

MICHAL (Po odmlce, během které byl znovu myšlenkami jinde.): Možná máš pravdu. Možná mě opravdu jen ohleduplně odmítá. Ale já – Já to prostě nechápu. Celý život jsem věřil na osudovou lásku, bylo to naivní, já vím, ale skutečně jsem cítil, že bych ji s nějakou ženou mohl prožít, a byl jsem přesvědčen, že ona je tou ženou. Několikrát mi dala najevo, sice nepřímo, ale nepochybně mi dala najevo, že mezi námi něco je, a ty mi teď říkáš, že mezi námi není vůbec nic, že jsem si to vlastně celé jenom vymyslel. A nejhorší na tom je, že máš dost možná pravdu.
PAVEL: Michale, už mě to nebaví. (Otočí se, protože právě zaslechl Janin smích.) O čem se s ní může bavit?                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                             
MICHAL: Kdo?
PAVEL: Kirschner! (Znovu se otočí a chvíli je pozoruje.) Snad ještě nikdy jsem ho neviděl s někým mluvit. Vždycky sedí sám.
MICHAL: Takže ty si opravdu myslíš, že mezi námi nic není?
PAVEL: Cože?
MICHAL: Mezi mnou a Lenkou.
PAVEL (Otráveně.): Ale já neříkám, že mezi vámi nic není. Říkám, že to, co mezi vámi je, není láska.
MICHAL: V tom případě se půjdu zabít.
PAVEL (Usměje se.): Ale prosím tě. To přejde.

	Vrací se Jana, Richard odchází.

JANA (Sedá si.): Tak co? Bavili jste se beze mě dobře?
PAVEL: Na to bychom se asi měli zeptat spíš my vás.
JANA (Usměje se.): Ale Pavle, snad byste mi nevyčítal těch pár slov, co jsme prohodila se starým známým.
PAVEL: Starým známým?
JANA: Michale, nad čím přemýšlíte?
MICHAL: Co?
JANA: Vy mě zase neposloucháte.

	Michal vstane.

PAVEL: Ty někam jdeš?
MICHAL: Jdu za ní.
PAVEL: Hned teď?
MICHAL: Hned teď.
PAVEL: A nechceš s tím ještě počkat? Možná by –
MICHAL: Ne, musím. Jinak bych se k tomu nikdy neodhodlal. (K Janě.) Rád jsem vás viděl. Na shledanou. (Odejde.)

	Odmlka, během které oba sledují odcházejícího Michala.

JANA: Co to mělo znamenat?
PAVEL: Má poblázněnou hlavu.
JANA: To pořád kvůli té… Jak že se jmenuje?
PAVEL: Lenka.
JANA: Ano, kvůli té. Nechápu, co na ní vidí. Nezdá se mi nijak výjimečná… Pěkná asi je, to jo, ale jinak? Slyšela jsem, že žije z peněz a v bytě své mrtvé matky.
PAVEL: Vy ji znáte?
JANA: Je to koketa. Na první pohled je jasné, že hledá někoho úplně jiného, než je on. — Vážně nechápu, proč jsem sem dnes vůbec chodila.
PAVEL: Tak to nemůžete brát. Je zkrátka zamilovaný. Nevidí teď napravo ani nalevo. Já jsem rád, že tady jste.
JANA: Ať si dělá, co chce. Nejsem taková husa, abych za ním pořád běhala. Když chce ztrácet čas se ženskou, která ho stejně nemiluje, tak ať ztrácí, ale já už za ním běhat nebudu.

	Odmlka.

PAVEL: Máte stejné šaty jako minulý týden ve vinárně, že ano?
JANA: Vy si je pamatujete?
PAVEL: Jsou moc krásné. Měla byste je nosit co nejčastěji.
JANA: Děkuji, to je milé.
PAVEL: Chci říct – nejde jen o ty šaty, samozřejmě.
JANA: Ó, děkuji, děkuji. (Směje se.) Kde se to ve vás bere?
PAVEL (Decentně ji vezme za ruku.): Nechtěla byste se jít se mnou ještě projít?
JANA: Cože? S vámi? (Po prvotním údivu se usměje.) A víte co? Proč ne…

Z	atmívačka

03. Průchod (12 sec) ve tmě

	3.

	U stolu sedí Lenka a Richard. Právě končí s večeří. Marie sklízí prázdné talíře.

LENKA: Přineseš nám ještě nějaké víno?
MARIE: Jistě. (Odejde.)

04. Haydn na podkres

	Dlouhá odmlka.

LENKA: Moc toho nenamluvíte.
RICHARD: No… ano… Moc ne.
LENKA: Neberte to jako výtku. Mám u mužů ráda, když mluví jen v případě, že mají co říct.
RICHARD: Myslíte, že mám co říct?
LENKA (Koketně.): To se teprve uvidí.

	Přichází Marie a dolévá jim víno.

LENKA: Děkujeme.
MARIE: Mám přinést ještě něco?
LENKA: Ne. To bude všechno.

	Marie odejde. Další odmlka.

LENKA (Ukáže rukou.): Líbí se vám můj byt?
RICHARD (Neklidně si poposedne na židli a rozhlédne se.): Je to tady moc – moc útulné.
LENKA: Že ano? Moje matka si zakládala na přepychu, ale já mám radši, když je interiér vybavený skromně. (Vstane.) Máte rád knihy? Mám tady spoustu skvělých románů a dramat. (Chce jít k policím s knihami.)
RICHARD: Popravdě řečeno jsem nikdy nebyl zrovna vášnivý čtenář těchto žánrů.
LENKA (Znovu si sedne.): Ne?
RICHARD: Dávám přednost faktům.
LENKA (Usměje se.): Nemluvíte, nečtete, co vás vlastně baví?
RICHARD: Na to se těžko odpovídá.
LENKA: Je to jednoduchá otázka.
RICHARD: Můžu se vás taky na něco zeptat?
LENKA: Samozřejmě, ptejte se.
RICHARD: Kdy vás znovu uvidím?
LENKA: Až si přečtete něco od Balzaca nebo alespoň od Moliéra.
RICHARD: To by mohlo trvat měsíce…
LENKA: Tak se musíte snažit.
RICHARD: Budu přeskakovat řádky.
LENKA: Ne, hlavně žádné podvádění!
RICHARD: Možná budu přeskakovat celé strany, jenom abych vás viděl co nejdřív.
LENKA: V tom případě budu chtít, abyste mi odvyprávěl příběh. — Připijeme si na Moliéra?
RICHARD: Ne, raději na vás.
LENKA: A na naše příští setkání?
RICHARD: Ano. Na naše příští setkání.

4. Haydn – dohrává – fade-out těsně před příchodem Marie

	Přiťuknou si. Dívají se jeden druhému do očí, vzápětí je však svým naléhavým příchodem vyruší Marie.

MARIE: Slečno, pojďte rychle sem!
LENKA: Co se stalo?
MARIE: Je tam – Je tady Michal, čeká na vás venku.
LENKA: No dobře, ale co se stalo?
MARIE: Já nevím. Vypadá… vypadá –
LENKA: Marie, uklidni se.
MARIE: Řekl mi, že je to naléhavé. A vypadá… vypadá, že je to opravdu naléhavé.
LENKA (Vstane.): Richarde, omluvíte mě na chvíli?
RICHARD: Samozřejmě. Rád tady na vás počkám.

	Na druhé straně jeviště vystoupí Michal. Během následující rozmluvy zůstane na scéně také Richard, ale sedí k nim zády. Marie odejde.

LENKA (S vážnými obavami.): Michale, stalo se něco?
MICHAL (Klidně.): Co by se mělo stát?
LENKA: Nevím, Marie za mnou přiběhla, že se mnou potřebujete naléhavě mluvit. Myslela jsem, že se něco stalo.
MICHAL: Proč myslíte, že jsem vás chtěl tak náhle vidět?
LENKA: Je to nějaká hra? Opravdu nemám tušení.
MICHAL: Vy nemáte tušení?
LENKA: Michale, budu k vám upřímná – tak trochu mě zdržujete.
MICHAL: Hm. A můžu se zeptat od čeho?
LENKA: To je snad moje věc, nemyslíte?
MICHAL: Samozřejmě. Je to vaše věc. Jen a pouze vaše věc.
LENKA (Po krátké odmlce.): Má to něco do činění s dopisem, který jsem vám poslala, že ano?
MICHAL: Jsem rád, že si na ten dopis vůbec vzpomínáte…
LENKA: Proč jste takový?
MICHAL: Jaký jsem?
LENKA: Přišel jste ke mně domů –
MICHAL: A od něčeho důležitého vás vyrušil… Ano, umím si představit, co to asi tak je.
LENKA: Promiňte, ale tohle opravdu nemám zapotřebí. (Chce odejít.)
MICHAL: Počkejte! — Omlouvám se, nechtěl jsem vás urazit. A ani vás nechci zdržovat.

	Odmlka.

MICHAL: Odpustíte mi to?
LENKA: Máte pocit, že jsem vám něco zamlčela?
MICHAL: Zamlčela?
LENKA: V tom dopisu.
MICHAL: Tím si právě nejsem vůbec jistý.
LENKA: Chápu, že v tom všem máte asi zmatek, ale –
MICHAL: Já… Já nemám zmatek v tom, co k vám cítím, ale… V tom, co k vám cítím, mám naopak velmi jasno, ale nevyznám se v tom, co cítíte vy ke mně.
LENKA: Michale, nevím, co vám mám říct. Nechci o vás přijít. A bojím se, že kdyby – Přijdu o vás, když nezůstaneme přáteli, chápete to?
MICHAL: Ne, nechápu!
LENKA: Co na tom nechápete?
MICHAL (Začíná ztrácet kontrolu; chytá se za hlavu; popochází.): Nedává to smysl! Nedává to přece vůbec žádný smysl! Tohle jsou strašné výmluvy! Proč mi neřeknete pravdu? Proč?
LENKA: A co chcete slyšet? Že s vámi nemůžu být? Že od smrti své matky – Že už nějakou dobu nemůžu být s nikým?
MICHAL: Proč mi lžete?
LENKA: V čem?
MICHAL: Já jsem ho viděl!
LENKA: Koho?
MICHAL: Kirschnera. Když za vámi dnes šel. Vím, že – A mně řeknete, že teď nemůžete být s nikým!
LENKA: S Richardem to není nic vážného.
MICHAL: Jistě. Nic vážného… Děláte ze mě akorát hlupáka!
LENKA: Nedělám z vás hlupáka, vážím si vás jako nikoho jiného. S nikým si nerozumím tolik jako s vámi, ale pro vás to nic neznamená.
MICHAL: Jak něco takového můžete vůbec říct?
LENKA: Doháníte mě k tomu, abych si to myslela!

	Odmlka.

MICHAL (Hledá odvahu k velkému vyznání – těká očima; neví, co s rukama; jeho hlas je rozechvělý.): Já jsem – Nemám mnoho zkušeností se ženami. Celý život čekám na tu pravou, nebo jak to říct… Nebojte, vím, jak hrozně to zní, ale neumím to vyjádřit jinak. A byl jsem – Jsem přesvědčen, že vy jste ta pravá. A taky pevně věřím, že v tom dopisu jste mi napsala pravdu a cítíte ke mně něco jiného, než co byste cítila k pouhému příteli. Ale… Ale vaše city asi nejsou dost silné, nebo pro vás nejsem dost dobrý –
LENKA: To není pravda!
MICHAL: Na tom nezáleží. Jste vůči mně… jste vůči mně střízlivá.
LENKA: Střízlivá?
MICHAL: Ano. Vám to takhle samozřejmě vyhovuje. Když se potkáváme, hodiny mluvíme o všem možném, skvěle si rozumíme a potom se rozloučíme jako obyčejní známí. Nezlobte se, ale já už v tom pokračovat nemůžu.
LENKA: V čem?
MICHAL: Nemůžeme být přátelé.
LENKA: Hm. Takže jste mi vlastně přišel dát takové malé sbohem…
MICHAL: Přišel jsem, abych vám řekl, že už se s vámi nemůžu vídat – přinejmenším dokud mi neřeknete pravdu.
LENKA: Ale jakou pravdu?
MICHAL: Pravdu o nás dvou.
LENKA: Ale tu jsem vám přece řekla!

	Michal popojde stranou. Zdá se, jako by chtěl odejít.

LENKA: Michale?
MICHAL: Nemá to smysl.
LENKA: Co nemá smysl?
MICHAL (Prudce se k ní otočí.): Tohle! Vy nevidíte, jak je to směšné? To se máme příležitostně potkávat, něco k sobě cítit, a přitom se máme oba tvářit, že o nic nejde…? Nevím, jestli vy, ale já tohle nedokážu. Nedokážu předstírat, že vás nemám rád.
LENKA: Ale já vás mám taky ráda!
MICHAL: Ale přesto, z nějakého důvodu, který jste mi vlastně doteď nedokázala říct, se svým citům ke mně bráníte.
LENKA: Ano, bráním.
MICHAL (Po krátké odmlce.): V tom případě sbohem. Už nevím, co dalšího bych mohl dodat. Snad jenom, že vám přeji, abyste byla v životě šťastná. (Odejde.)

	Lenka se po chvíli rozpláče. Přijde k ní Marie a začne ji utěšovat.

LENKA (Mezi vzlyky.): Nevím – nevím co – nevím, co jsem udělala špatně. Asi jsem hloupá.
MARIE: Ne, nejste hloupá. Jenom necítíte to, co on.
LENKA: Nevím, jestli necítím… možná – možná že i cítím, ale – ale – Je to tak těžké vysvětlit… Marie, jsem divná, protože to nedokážu vysvětlit?
MARIE: Ne, vaše pochybnosti jsou naprosto normální.
LENKA: Pochybnosti, ano. Mám tolik pochybností. Nikdo snad nemůže říct, že jsem divná, protože to nedokážu vysvětlit.
MARIE (Objímá ji.): Nebrečte. Nikdo přece neříká, že jste divná. On vám nestojí za to, abyste si o sobě něco takového myslela. Věřte mi, že nestojí.
LENKA: Marie, já – já – opravdu ho mám ráda, ale – Je to něčím ve mně. Nějaký hlas, který mi říká, ne, ne, nemůžeš, spálila by ses! Když se potkávám s jinými muži, ten hlas většinou mlčí, ale u něho, zrovna u něho křičí jako o život.
MARIE: A taky není divu. Podívejte se, jak žije. V devětadvaceti letech bydlí v podnájmu s dalšími třemi lidmi, o jeho práci se nedá mluvit ani jako o práci, nebudeme si nic nalhávat, je to spíš přivýdělek, a pokud jde o ženy, ani bych se nedivila, kdyby doteď žádnou neměl… On asi věří tomu, že ženy jsou zapřisáhlé romantičky, přitom většina z nich si nevybírá muže srdcem, ale vždycky rozumem.
LENKA: Ale co je to za rozum, když z toho všeho nakonec člověka stejně bolí srdce?
MARIE (Hladí ji po vlasech.): Chápu, že na něm určité vlastnosti obdivujete, jenže –
LENKA: Už ne! Už, prosím tě, nic neříkej! — Já – Vůbec si teď neumím představit, že už ho možná nikdy neuvidím.
MARIE: Ale uvidíte. Za pár dnů, až se trochu uklidní, ho tady máte zpátky. Půjdete se projít, popovídáte si o nějakém Balzacově románu a všechno bude zase při starém.

	Na scénu se vrátí Michal.

MICHAL (Velmi naléhavě.): Lenko, přece jen vám musím ještě něco říct!
MARIE (Do diváků; sama pro sebe): Neříkala jsem to?
MICHAL (Všimne si Lenčiných slz.): Vy pláčete? Neplačte, prosím vás. (Přibližuje se k ní, jako by ji chtěl pohladit po uslzené tváři.) Určitě neplačte kvůli mně.
MARIE: Co tady ještě chcete? Nemyslíte, že už jste toho napáchal dost?
MICHAL (Zarazí se.): Co jsem napáchal?
MARIE: Tak se na ni podívejte…
MICHAL: Můžete nám dát laskavě pokoj?
MARIE: Slečno, pojďte. Pojďte se věnovat své návštěvě.
LENKA: Marie, počkej. — Michale, co ještě chcete?
MICHAL: Já – (Kývne hlavou na Marii.) Ona –
LENKA: Co ona?
MICHAL: Chtěl bych – Nemohl bych s vámi mluvit o samotě?
LENKA: Ne, Marie tady zůstane se mnou.

	Michal mezi nimi zaskočeně přechází pohledem.

LENKA: Jestli mě chcete ještě trápit, můžete to snad udělat i před ní.
MICHAL: Já – Jak jste přišla na to, že vás chci trápit?
LENKA: Vy moc dobře víte, že nejsem úplně zdravá. Mám v hlavě hrozný zmatek a někdy nedokážu úplně ovládnout svoje vlastní myšlenky.
MICHAL: Jaké myšlenky?
LENKA: Různé myšlenky! Někdy ani nevím, jestli chci být vůbec naživu, a vy ode mě chcete pořád slyšet nějaké odpovědi, jasné a srozumitelné odpovědi. — Marie, možná přece jenom běž.
MARIE (Zkoumá ho pohledem.): Víte to jistě?
LENKA: Ano, vím.
MARIE: Kdyby něco, cokoli –
LENKA (Rukou naznačí, aby nepokračovala.): To je v pořádku.

	Marie odejde.

LENKA: Tak co? Co jste mi přišel ještě říct?
MICHAL: Nechci, abyste – Nerad bych, aby to všechno skončilo zrovna takhle.
LENKA: Jak?
MICHAL: Prostě bych se s vámi chtěl ještě rozloučit.
LENKA (Kroutí hlavou.): Tak vy jste se přišel rozloučit! To je neuvěřitelné.
MICHAL: Proč?
LENKA: Proč? Protože jste za celou tu dobu vůbec nepochopil, že je to těžké i pro mě… Jste hrozný sobec, uvědomujete si to? — Když mi loni umřela matka, přišel jste, abyste se mě zeptal, jak mi je? Možná jednou nebo dvakrát jste o tom se mnou mluvil, ale to bylo tak všechno. Pak jste se zase dál staral jenom o to, jestli spolu my dva budeme, ale o mě samotnou vám ve skutečnosti nešlo ani v nejmenším.
MICHAL: Tohle… Tak to přece vůbec nebylo!
LENKA: Na tom už nezáleží. (Teatrálně nastaví ruce k objetí.) Chtěl jste se rozloučit, tak se teda pojďme rozloučit, a pak na mě budete moct s klidným svědomím zapomenout.
MICHAL: Já na vás ale nechci zapomenout.
LENKA: Tak proč jste se ještě vrátil? Proč?!

	Michal mlčí. Lenka se k němu odvrátí zády a otočí se směrem k Richardovi.

LENKA: Po každém z těch vašich dopisů jsem celou noc nespala, víte to? Převalovala jsem se v posteli a modlila se, abyste mi žádný další už neposílal. Ale vy jste posílal další a další dopisy a každý byl ještě horší než ten předchozí. Čím víc jste popsal listů, tím zmatenější jsem byla. (Prudce se k němu otočí.) Myslíte si, že mi na vás nezáleží? Že teď prostě odejdete a tím to pro mě celé skončí?
MICHAL: A neskončí?
LENKA: Samozřejmě, že skončí, ale ne tak jednoduše, jak si vy myslíte.
MICHAL: Tak co mám podle vás dělat? Dal jsem vám své srdce a vy jste ho odmítla.
LENKA: Ale srdce přece nemůžete někomu dát… Tyhle řeči jsou od vás hrozně nefér.
MICHAL: To je přesně ono: pro vás to jsou jenom řeči, ale pro mě –
LENKA: Co pro vás? Co? Pro vás je to snad pravda, skutečnost? V tom případě kde? Kde je to vaše srdce? Protože já tady žádné nevidím.
MICHAL: Nechte toho!
LENKA: A co čekáte?
MICHAL: Jste tak – Zahráváte si s city ostatních, dochází vám to vůbec?
LENKA (Sarkasticky.): Jsem nevýslovně ráda, že jste mi to přišel ozřejmit.
MICHAL: Tohle jsem si nezasloužil, tohle opravdu ne…
LENKA: A co jste si zasloužil? Abych vám taky dala srdce?
MICHAL: Už mlčte!
LENKA: Správně. Naštvěte se na mě. Bude se vám pak snadněji zapomínat.
MICHAL: Víte co? Lituju, že jsem vás poznal! A lituju každé své myšlenky na vás!
LENKA: Přesně tak! A teď můžete konečně jít!
MICHAL: Tím si buďte jistá, že půjdu! (Už na odchodu.) Doufám, že už vás nikdy v životě neuvidím! Musel bych vás uškrtit! (Odejde.)

	Lenka se po chvíli otočí k Richardovi. Do očí se jí znovu derou slzy, ale přemáhá se a snaží se zůstat silná.

LENKA (Tichým, avšak naléhavým hlasem.): Richarde…
RICHARD: Ano? (Otočí pouze hlavu, ale v momentě, kdy spatří její uslzenou tvář, okamžitě vyskočí ze židle.) Proboha, co se vám stalo? (Jde k ní.)
LENKA: To – Nemůžu vám to nijak vysvětlit.
RICHARD (Vezme její hlavu do dlaní.): Udělal vám něco? Michal – něco –
LENKA (Sklopí zrak.): Ne, ne, nic se vlastně nestalo. Nemusíte se tím vůbec zatěžovat.
RICHARD: Pokud se to týká vás, budu se tím zatěžovat, ať už chcete nebo ne.
LENKA (Vynucený úsměv.): Co byste chtěl udělat? Poprat se s ním?
RICHARD: Já – Řeknete mi teda, co se stalo?
LENKA (Pohlédne mu zpříma a dlouze do očí.): Můžete mě políbit?
RICHARD: Co – Vy –

	Lenka sama převezme iniciativu a přeruší jeho rozpaky polibkem.

LENKA (Po krátké odmlce.): Přijdete zítra?
RICHARD: Samozřejmě, že přijdu.
LENKA (Chytí ho za ruku.): A přijdete i pozítří?
RICHARD: Ano.

	Stojí proti sobě a drží se za ruce, a zatímco světla pohasínají, znovu se políbí.

	Konec prvního dějství.


05. Proměna





























DRUHÉ DĚJSTVÍ


	O rok později.


	4.

	Přichází Michal držící kolem pasu Terezu. Oba jsou značně opilí.

MICHAL: Tak co? Jdem teda ke mně nebo jak?
TEREZA: Je mi nějak blbě.
MICHAL: Ježiši… Tobě je furt jenom blbě.
TEREZA: Jak furt jenom blbě? Já nemůžu za to, že chceš vždycky chlastat panáky.
MICHAL: Ale nedělej… (Podává jí láhev s vínem.) Na.
TEREZA: Posral ses? Asi se pobliju.	
MICHAL: Sednem si?
TEREZA: Jo.

	Sedají si na zem. Tereze padá hlava, působí bezvládně.

MICHAL: Ty vole, seš v pohodě?

	Tereza odklopýtá dozadu a začne zvracet. Michalovi mezitím začne zvonit telefon.

MICHAL (Přijímá hovor.): No? — Jo, jsem. — Co? — Cože? Klíče? (Probírá si kapsy u kalhot.) No do prdele, fakt… — Jo, dík. — Tak já ale ještě doprovodím Terku. — Jo, ježiš, pohnu! Zdar. (Zavěsí.) Terko? (Žádná reakce.) Terko?!
TEREZA (Kašle.): No? Co je?
MICHAL (Jde k ní.): Seš v pohodě?
TEREZA: Ne, nejsem v pohodě. Jsem pěkně v hajzlu. (Znovu se rozkašle.)
MICHAL (Podepře ji.): Pojď, vezmu tě domů.

Zatmívačka

06. Průchod (12 sec) ve tmě


5.

svítím pravá půlka

U stolu sedí Lenka, Richard a Marie. Lenka se očividně nudí, Richard hraje hru na mobilu, od nějž během celého výstupu neodtrhne oči, a Marie oba bez většího zájmu pozoruje.

MARIE: Nechcete už jít?
LENKA: Nezajdem ještě k Morousům?
MARIE: Cože? Proč zrovna k Morousům?
LENKA: Richarde?
RICHARD: Hm?
LENKA (K Marii.): Nechce se mi ještě domů.
MARIE: Ale U Morousů –
LENKA: Jo, já vím! Já vím… Kašlu na to, jestli tam bude. — Richarde?
RICHARD: Hm?
LENKA (K Marii.): Vlastně proč bych se mu měla pořád vyhýbat? Nemůžeme to tak přece dělat donekonečna. Stejně se dřív nebo později někde potkáme, tak co. — Richarde, můžeš být tak hodný a věnovat mi na chvíli pozornost?
RICHARD: Já?
LENKA: Co to děláš?
RICHARD: Promiň. Zbývá mi poslední level.
LENKA (Opovržlivě si ho prohlíží.): Víš co, to je jedno.
RICHARD: Jestli chceš jít ještě pařit, klidně běž. Máš přece narozeniny. (S pohledem i nadále upřeným do mobilu se k ní zběžně nakloní a dá jí pusu na tvář.)
LENKA: A ty nepůjdeš?
RICHARD (Zakroutí hlavou.): Za pár hodin vstávám, musím se vyspat.
LENKA: V tom případě je vše vyřešeno.


Zatmívačka

07. Postelovka



6.

Stupňující se elektronická hudba a světla tmavých odstínů. Michal s Terezou ze sebe strhávají oblečení, vášnivě se líbají, plazí se po sobě atd. Světla se postupně vytrácejí. Hudba zní ještě chvíli poté, co zhasnou úplně.


07. Postelovka


	7.

	Sytě osvětlená scéna. U stolu sedí Pavel s Janou.

JANA (Kontroluje čas na mobilu. Je neklidná.): Já už na něho čekat nebudu.
PAVEL: Zkusím mu ještě zavolat. (Vytáčí číslo.)
JANA: Nic, že?

	Pavel zakroutí hlavou.

JANA: Klidně si tu zůstaň, ale já jdu. (Vstane.)

	Vejde Michal.

MICHAL: Sorry, sorry, omlouvám se. Trošku se to celý zkomplikovalo. (Uličnicky se usmívá.)

	Jana si znovu sedne.

PAVEL: Jak jako zkomplikovalo?
MICHAL (Sedá si k nim): Umíš si představit, co mi to dalo práce, dotáhnout ji domů?
PAVEL: Neumím. Já tu holku neznám. — Tady máš ty klíče.
MICHAL: Dík.

	Odmlka.

PAVEL: A co?
MICHAL: Co co?
PAVEL: Bylo aspoň něco?
MICHAL: No.
PAVEL: A?
MICHAL: Nějak nevím, co k tomu říct.
PAVEL (Směje se.): Nesmíš ty svoje… nesmíš je tolik ožírat.
MICHAL: Většinou se snažím ožrat spíš sám sebe.
PAVEL: Proč sám sebe?
MICHAL: Líp se mi s nima mluví, když jsem ožralej. Zas na druhou stranu prcání pak většinou stojí docela za hovno.
PAVEL: Nepostaví se ti nebo co?
MICHAL: Prosím tě… O to fakt nejde. Ale většinou se neudělám.
JANA (Teatrálně.): Haló, pánové, všimli jste si, že je tady s vámi dáma?
MICHAL: No a co? Ženských se tohle snad netýká?
JANA: To asi týká, ale nevím, jestli úplně potřebuju vědět, kdy ti stojí a nestojí péro.
MICHAL: Tvoje chyba.
JANA: Haha. Moc vtipný.
MICHAL: Ale prosím tě, Jaňule, nenapadlo by mě, že zrovna ty budeš dělat takovou citlivku.
JANA: Jakou citlivku? Prostě se mi akorát nechce tohle poslouchat.
MICHAL: Seš dneska nějaká nasraná. Nemáš krámy?
JANA (Kroutí hlavou.): Michale, ty seš fakt hovado.

	Pavel vstane.

MICHAL: Kam jdeš?
PAVEL: Na záchod. A vezmu ty piva. Co, Jani?
JANA (Podívá se na Michala a až pak na Pavla.): Tak ale poslední.
PAVEL: Jo. Však stejně už budou zavírat. (Odejde.)

	Michal si upřeně prohlíží Janu.

JANA: Co je?
MICHAL: Jaňule, se celkem divím, že jsem ti ještě nikdy neřekl, jak ti to sluší.
JANA: Jasný. To víš, že jo.
MICHAL: Myslím to vážně – jsi fakt pěkná holka.
JANA: Ty bys taky ojel každou, co?
MICHAL: Ale ne… každou ne. Ale tebe klidně.
JANA (Rozpustile ho dloubne pěstí do ramena.): Blbečku.
MICHAL: Hehe. No co? Jsem prostě akorát upřímnej.
JANA: Na tohle ty tvoje princezny fakt berou?
MICHAL: Já nevím, na co berou.
JANA: Se pak nemůžeš divit, že seš sám.
MICHAL: Já nikoho nehledám. Takhle mi to vyhovuje.
JANA: Každej někoho hledá.
MICHAL: To už je za mnou.
JANA: Však počkej, až se zas do nějaké zamiluješ.
MICHAL (Žertovně.): Momentálně jsem zamilovanej do tebe. (Sáhne jí na stehno.)
JANA (Odstrčí jeho ruku.): Nech toho!
MICHAL: Čeho?
JANA: Jsem s Pavlem, tvým nejlepším kamarádem, to snad víš.
MICHAL: Já už seru na nějakou ohleduplnost. Byl jsem ohleduplnej až až.
JANA: Ke mně?
MICHAL: Co k tobě?
JANA: Ke mně jsi taky byl ohleduplnej?
MICHAL: V první řadě jsem byl blbej. Jenom jsem seděl na prdeli a čekal na tu pravou a ze života jsem měl přitom úplný hovno. Celý mládí jsem promarnil kvůli nějakým ideálům.
JANA: Takže s chlastem a ženskýma je to lepší?
MICHAL: To si mám doma honit péro?

	Jana nic neřekne. Michal jí znovu sáhne na stehno, ale ona ho i tentokrát odstrčí.

JANA: Co děláš?
MICHAL (Rozhodí rukama.): Co dělám?
JANA: Nechovej se furt jak puberťák, buď tak hodnej.
MICHAL: V pubertě jsem četl doma knížky –
JANA: A teď děláš co?
MICHAL: Teď tady sedím s tebou a –
JANA: A co?
MICHAL (S teatrální nadsázkou.): A vyznávám ti svoji lásku.
JANA: Ale hovno, chtěl bys mě akorát ojet.
MICHAL: Jo, to si teda piš, že chtěl.
JANA: Ale já nejsem jak ty tvoje slečinky…
MICHAL: Ne?
JANA: Ne!

	Michal ji chytí za ruku, nyní je však v tom pohybu jistá něžnost.

JANA: Michale… Pusť mě.

	Pomalu přiblíží její ruku k ústům a políbí ji.

JANA: Nechápu, o co se jako snažíš.
MICHAL: O co se podle tebe snažím?
JANA: Michale, fakt toho nech.
MICHAL: Myslel jsem, že se ti líbím.
JANA: To teď není důležitý.
MICHAL: Naopak. (Přiblíží se k ní ústy.) To jediný je teď důležitý. (Začne ji líbat na krku.)
JANA: Michale! (Odstrkuje ho od sebe.) Hej! Posral ses? Je tady Pavel! Přijde –
MICHAL: Nedělej… Je na hajzlu. (Dále se ji pokouší líbat.)
JANA: Ale… Michale! Michale! (Snaží se ho od sebe odstrčit, ale nakonec mu podlehne.) 

Na druhé straně scény vejde Lenka s Marií. Marie si okamžitě sedne ke stolu, Lenka však zůstane překvapeně zírat na Michala s Janou, jejichž rty se od sebe mezitím oddělí. Michal chce něco říct, ale vtom si všimne Lenky. Proběhne mezi nimi krátký oční kontakt, načež si Lenka sedne za Marií ke stolu.

JANA: Michale? (Zachytí jeho rozechvění a pohlédne po směru, kterým se dívá.) A jéje…

	Michal mlčí.

JANA: Seš v pohodě?
MICHAL (Snaží se chovat přirozeně, ale je v křeči.): Jasně, jasně, že jsem v pohodě… 
JANA: Ty na ni furt ještě myslíš?
MICHAL (S nucenou suverenitou.): Ne, nemyslím. Seru na ni. — Panáka… Co říkáš – nedáme panáka?

	Vrací se Pavel.

PAVEL: Zas chceš chlastat tvrdej?

	Nikdo nic neříká.

PAVEL (Zatímco si k nim přisedá a pokládá na stůl tři piva.): Co je s váma?

	Jana pohybem hlavy naznačí.

PAVEL: To je Lenka?
JANA: Kdo jinej…
MICHAL: Jdu pro ty panáky.

	Když odchází, Lenka se za ním krátce podívá.

JANA: To ji fakt ještě za tu dobu nepustil z hlavy?
PAVEL: Myslel jsem, že jo.
JANA: Je to stejně blázen. Takhle si kurvit život kvůli jedné buchtě. Ve třiceti letech…
PAVEL: Půjdeš teda zítra s náma do toho divadla?
JANA: Ještě nevím, jak to budu stíhat z práce. Máme toho teď hodně.
PAVEL: Aha.

	Odmlka.

JANA: Myslíš, že bude v pohodě?
PAVEL: Kdo? (Naznačí hlavou směrem, kudy odešel.) Michal? (Posměšně se uchechtne.)
JANA: No. Michal…
PAVEL: Že se o něho najednou tak zajímáš…
JANA (Usměje se.): Ty žárlíš?
PAVEL: Furt ještě po něm jedeš, že jo?

	Jana pustí jeho ruku.

PAVEL: Teď už by do tebe šel, to je jasný. Ne jak před rokem.
JANA: Ale já už bych nešla do něho, takže se laskavě uklidni.
PAVEL: Fakt nešla?
JANA: Jsem s tebou snad, tak co do prdele řešíš!
PAVEL: Já nevím. Přijde mi prostě divný, že tě tak hrozně zajímá, jestli pořád myslí na Lenku.
JANA: Mně je to jedno! Ať si myslí, na koho chce. Ale tak je to snad můj kamarád.
PAVEL (Po krátké odmlce.): Beztak spolu nejste jenom proto, že byl tehdy v hajzlu kvůli ní. Já jsem jenom taková nouzovka, že jo?
JANA (Ostentativně překříží ruce na prsou.): Jasně, seš jenom taková nouzovka.

	Odmlka.

PAVEL: Já to ale myslím vážně.
JANA (Stále dotčená.): Však já taky.
PAVEL: Napíšeš nějakej koment snad pod každej jeho status.
JANA: No a co? Píšu plno komentů.
PAVEL: Odkdy tě zajímá vážná hudba a různý ty výsostně kulturní příspěvky, který furt sdílí?
JANA: Je to kamarád do prdele! Je přece normální, že mě zajímá, co zajímá moje kamarády.
PAVEL: Ne, tohle teda není normální. Furt se na něho ptáš. Jestli s náma někam nepůjde a teď tě najednou –
JANA: Víš co? Na to divadlo vám zítra seru. Když ti tak hrozně vadí, že se čas od času s Michalem vidím, běžte si tam sami.
PAVEL: Nevadí mi, že se vidíte.
JANA: Tak do prdele co?
PAVEL: Vadí mi, jak se před ním chováš.
JANA: Tohle už ale trochu přeháníš, nezdá se ti?
PAVEL: Tak promiň. Vím, že by to teď zkusil na každou, tak –
JANA: Tak co?
PAVEL: Ne, nic. Prostě mě akorát – Jenom mě napadají různý věci.
JANA: Jaký věci?
PAVEL: Vím, že se ti kdysi líbil.
JANA: No a co? Kdysi bylo kdysi a teď je teď.
PAVEL: Ale… Nepodvedla bys mě, že ne? A kdyby jo – a kdyby – řekla bys mi to, že jo? — Proč mlčíš?
JANA (Ohlédne se.): Kde je s těma panákama?
PAVEL: Ty mi na to fakt nic neřekneš?
JANA: Co ti mám říct? Samozřejmě! Samozřejmě, že bych tě nepodvedla, a kdyby jo, rozešla bych se s tebou.

	Po krátké odmlce se vrátí Michal.

MICHAL (Přelétne pohledem jejich vážné tváře.): Co je? Proč se tváříte tak vyjetě? (Položí panáky na stůl a zůstane stát.) Připijem teda?
PAVEL: Na co?
MICHAL (Pozvedne svoji sklenici a významně pohlédne na Lenku.): Na lásku.

	Pavel s Janou si vymění překvapený pohled.

MICHAL: Ale hovno. Jenom si dělám prdel. Na umění – to jediný má v životě smysl.

	Připijí si. Světla nad jejich stolem pohasnou.



08. Průchod (7 sec)


8.

	Značně opilá Lenka vstává od stolu, Marie ji podpírá a jde s ní do popředí jeviště.

LENKA: Říkala jsem ti, že bude dělat, že mě vůbec nezná.
MARIE: Pojď, chytni se. Musíš se jít vyspat.
LENKA (Infantilním tónem.): Mně se ještě nechce spát!
MARIE: A co chceš jako dělat? (Vytáhne telefon a zkontroluje čas.) Je pět ráno.
LENKA: To je jedno, kolik je. Mně se ještě spát nechce.
MARIE: Tak si aspoň sedni.

	Lenka ji poslechne a sedne si na zem.

MARIE: Nechceš se vyzvracet?
LENKA (Znovu infantilně.): Ne-e.
MARIE (Vytáhne z kabelky vodu.): Napij se trochu vody.
LENKA: Nemáš cígo?
MARIE: Nekouříš. A nemám.
LENKA: Zrovna teď bych si jedno dala.
MARIE: Co ti je?
LENKA (Má na krajíčku.): Já nevím, nevím. Ty vole, to je strašný, všechno je tak strašně na hovno.
MARIE: Co je na hovno?
LENKA: Všechno! — Přisámbohu, že ještě nikdy v životě jsem necítila takový prázdno.
MARIE: Cože? O čem to mluvíš?
LENKA: Teď? – Teď asi o Richardovi. — Vůbec se mi nechce domů. (Pokládá hlavu na zem.) Asi přespím tady.
MARIE (S vážnými obavami.): Děláš si jenom srandu, že jo?
LENKA (Znovu se vztyčí do sedu.): Když už, tak jsem s ním aspoň neměla začít hned bydlet. To byla hrozná blbost.
MARIE: Bylo to dost narychlo, to je fakt.
LENKA: Potřebovala jsem hlavně zapomenout na ty věci s Michalem a na všechno. A potřebovala jsem klid. Já, jak nemám klid, tak jsem někdy úplně marná. Ale zas nemůžu mít jenom klid, chápeš? Tenkrát jsem čerstvě vysadila prášky a zmagořila bych, kdybych zůstala v tom bytě sama.
MARIE: Tos mi nemohla něco říct?
LENKA (Znovu začíná natahovat.): Mně to bylo celý hrozně trapný.
MARIE: Pojď ke mně. (Obejme ji.) Víš přece, že mi můžeš říkat všechno.

	Odmlka.

LENKA (S hlavou na jejím rameni.): Chápeš, že mi nepopřál ani k narozeninám? Na fejsbuku si mě odebral z přátel, nelajkuje moje nový profilovky, prostě mě vymazal, neexistuju. (Vyprostí se z objetí a utírá si slzy.) Chovám se jak malý děcko, promiň.
MARIE: To je v pohodě.
LENKA: Víš, asi jsem si naivně myslela, že když se někde náhodou potkáme, tak mě aspoň pozdraví.
MARIE: Ty ho máš pořád ráda, co?
LENKA: Nevím. Asi jo. Já si to všechno začínám tak nějak víc uvědomovat až teď.
MARIE: Tak to bohužel někdy bývá.
LENKA (Prudce vstane.): Já vím! Myslíš si, že jsem blbá?!
MARIE (Zaskočena z její reakce.): Promiň…
LENKA (Popochází.): Ne, to ty promiň. Mám z toho všeho v hlavě hroznej bordel. Někdy vůbec nevím, co dělám nebo co říkám. Jako bych to ani nebyla já, chápeš?
MARIE: Musíš na něho už zapomenout, prostě je konec, skončilo to.
LENKA: Musím se hlavně nějak rozejít s Richardem, ale – Já tohle nesnáším. Rozchody mi fakt nejdou. — Je mi blbě, je mi fakt blbě. (Sedne si.)
MARIE: Říkám ti, napij se té vody.
LENKA: Tak dík. (Napije se.) Vůbec o nic se nezajímá, nemá v podstatě žádnej život. Když není v práci, tak jenom hraje na telefonu jakýsi debilní hry nebo si pouští vtipný videa z jůtůbka. Už spolu skoro vůbec nemluvíme – a vlastně neděláme ani nic jinýho… Je to hrozný. Jak mám v něčem takovým žít? Jak? Je to, jako bych byla ve vztahu se sochou nebo nějakým kusem nábytku.
MARIE: Hm. Jste, dá se říct, takoví spolubydlící.
LENKA: Ale co mám dělat? Bude mi třicet. Co mi zbývá? Nakonec zůstanu sama s kočkou jako nějaká stará babka.
MARIE: Jsi blbá? Kamkoli vejdeš, všeci chlapi se za tebou otáčejí. Když budeš chtít, vždycky si někoho najdeš.
LENKA: Ale to jsou všecko samí blbečkové.
MARIE: Proč blbečkové?
LENKA: Tak o co jim asi tak jde… O nějakej vážnej vztah s třicetiletou a napůl šílenou holkou asi těžko.
MARIE: A ty si jako myslíš, že Michalovi někdy šlo o něco jinýho?

	Lenka mlčí.

MARIE: Nedávno to zkoušel dokonce i na mě.
LENKA: To sis ale vymyslela…
MARIE (Směje se.): Nedivila bych se, kdyby mě v tom stavu, co byl, ani nepoznal. Nebo si to možná spíš už nepamatuje.
LENKA: A cos udělala?
MARIE: Vlepila jsem mu facku a šla jsem pryč.
LENKA: Hm. Co já vím, tak se asi změnil… Stejně už je to jedno. (Začne škytat.) Já jsem fakt taková kráva. Nikdy nevím, co vlastně chci. Je to furt dokola. (Dále škytá.)
MARIE: Zkus zadržet dech.
LENKA: To fakt – (Znovu škytne.) fakt pomáhá?
MARIE: Jo.

	Lenka zadrží dech.

MARIE: A nejsi kráva. Akorát si Michala moc idealizuješ.
LENKA: Ale – (Škytne.)
MARIE: Nemluv a zadržuj ten dech!
LENKA: Promiň. (Zhluboka se nadechne.)
MARIE: To, že se teď otočí za každou sukní, měl v sobě celou tu dobu, rozumíš? Chlapi jsou prostě takoví. Jsou tak naprogramovaní. On není žádná výjimka, i když sis možná myslela, že je jinej než ostatní. Chtěl tě dostat, ale nedostal tě, tak se od tebe odstřihnul a jede se dál. Takhle láska prostě fakt nevypadá.
LENKA: Takže to se teď jako nebudeme ani zdravit? Budeme se tvářit, že jsme se vlastně vůbec neznali? (Škytne.)
MARIE: To ale nemá cenu, když budeš pořád mluvit –
LENKA: Kašlu na to. Tak budu škytat, no! (Škytne.)
MARIE: Fakt nechceš už jít?
LENKA: Co mám do prdele dělat?
MARIE: Teď to neřeš. Musíš se v první řadě vyspat.
LENKA: Jo.
MARIE: Půjdem?
LENKA: Jo. (Škytne.)
MARIE: Tak pojď. (Pomáhá jí vstát.)


09. Struna (10 sec) ve tmě


9.

	Přichází opilá Lenka. Zajde dozadu, kde se převlékne do nočního oblečení; záměrně při tom dělá rámus. Spící Richard se několikrát převalí z boku na bok. Lenka se po chvíli vrátí, sedne si a pozoruje Richarda. Pak úmyslně kopne nohou do židle, která se převrhne. Richard se znovu převalí.

LENKA: Spíš?

	Richard něco nesrozumitelně zahuhňá.

LENKA: Hrozně jsem se ožrala.
RICHARD: Hm.
LENKA: To mě ani neseřveš, že jsem ožralá a budím tě? Nejdeš do práce?
RICHARD (Stále má zavřené oči.): Jdu.
LENKA: Tak proč mi něco neřekneš?
RICHARD: Co se děje, miláčku?
LENKA: Neříkej mi miláčku, víš, že to nesnáším.
RICHARD (Zamžourá po ní očima.): Co?
LENKA: Počkej, chce se mi blít. (Rychle odběhne.)

	Richard se mezitím posadí, promne si oči a zjistí na mobilu čas. Pak se začne oblékat.

LENKA (Vrací se.): Ty už se oblíkáš?
RICHARD: Za půl hodiny musím jít a stejně bych už neusnul.
LENKA (Podrážděně.): Jo, já vím, že musíš za půl hodiny jít! Chodíš v šest. Každej den chodíš v šest. Seš jak hodinky.
RICHARD: Je ti něco?
LENKA: Co by mi mělo být?
RICHARD: Mluvíš nějak divně.
LENKA: Hm. Tak to jo…
RICHARD (Chce se jí dotknout.): Co –
LENKA: Nešahej na mě! Na tohle teď fakt nemám nervy.
RICHARD: Cože? Na co?
LENKA: Já už prostě nemůžu tohle vydržet!
RICHARD: Co nemůžeš vydržet?
LENKA: To seš fakt tak – S tebou! S tebou to už nemůžu vydržet! — Ty sis fakt ničeho nevšiml?
RICHARD: Nechápu, o čem –
LENKA: Nemůžu tě vystát! Ten tvůj jalovej klid, to tvoje neustálý mlčení.
RICHARD: Lenko, jsi vážně opilá.
LENKA (Imituje ho.): „Lenko, jsi vážně opilá…“ Kéž bych byla ještě opilejší, abych tě vůbec neviděla! Třeba bych si mohla na chvíli myslet, že seš někdo jinej.
RICHARD: Proboha, co jsem ti udělal?

	Lenka se rozbrečí.

RICHARD (Obejme ji.): Nevím, co se děje, ale – Bude to v pořádku, neboj. Jestli jsem ti nějak ublížil –
LENKA (Vysmekne se mu.): Neublížil! (Začne popocházet a hystericky máchat rukama.) Ty to prostě vůbec nechápeš! Kdybys mi ublížil, kdybys udělal – něco – cokoli – i kdyby mi to třeba mělo ublížit… Bylo by to furt tisíckrát lepší než tohle. Než tohle zkurvený nic!

	Richard mlčí.

LENKA: Posloucháš mě vlastně vůbec? Ne, ty jenom tak děláš, že posloucháš, ale ve skutečnosti neposloucháš, a ani nemůžeš poslouchat, protože bys mi stejně nerozuměl. Jenom se tváříš, že rozumíš, ale víš stejně dobře jako já, že nemáme vůbec nic společnýho.
RICHARD (Promne si oči.): Já jsem asi ještě ve snu.
LENKA: To je všechno, co mi na to řekneš? Měl by ses se mnou přece hádat! Řvát po mně, že jsem kráva, protože jsem tě vzbudila a ožralá do tebe valím sračky! Měl bys tady běhat, rozhazovat rukama a křičet, že mě nenávidíš!
RICHARD: Ale proč?
LENKA: Protože se s tebou kurva do prdele rozcházím!

	Delší odmlka. Lenka si sedne a začne znovu brečet. Richard se k ní skloní a utěšuje ji.

RICHARD: Promluvíme si, až se vyspíš a budeš mít čistou mysl, dobře?

	Lenka nepřestává brečet.

RICHARD: Leni? — Leni?!
LENKA (Hystericky.): Dobře! Dobře!
RICHARD: Já se musím jít chystat do práce. A ty si běž, prosím tě, hlavně hned lehnout. (Pohladí ji po vlasech.) Ahoj. Uvidíme se večer. (Odejde.)

Lenka zůstane schoulená na zemi.


10. Průchod (18 sec)


10.

	V téměř úplné tmě se po sobě za doprovodu hudby plazí dvě těla. Hudba po chvíli utichne, světla se naplno rozsvítí a my poznáváme Michala s Janou, kteří teď sedí opřeni o rámě postele a hledí zaskočeně před sebe.

MICHAL (Po chvíli.): To jsme asi trochu posrali, co?
JANA: Nechci znít jak z nějaké telenovely – ale tohle se nesmí Pavel nikdy dozvědět.
MICHAL: Jaňule, v klidu. (Nakloní se k ní a dá jí rychlý polibek na tvář.) Nic se nedozví.
JANA: Nemáte jít náhodou do toho divadla?
MICHAL: Jo, ty vole, vidíš! (Spěšně vstává a začíná se oblékat.) Úplně jsem zapomněl. Měli jsme se před tím ještě sejít na pivo. Kolik je?
JANA: Se podívej, ne?
MICHAL: Nevím, kde mám mobil. (Prohledává kapsy u kalhot.) Hergot, kolik je? Ten zas bude nasranej.
JANA: No jo. (Najde jeho telefon kdesi pod peřinou a pak škádlí Michala tím, že mu nechce mobil dát.)
MICHAL: Jano, nedělej, dej mi to. (Šmátrá rukou ve vzduchu.) Jano!

	Jana podá Michalovi telefon. Ozve se vyzvánění.

MICHAL (Přijme hovor.): Zdar. (Pokračuje v oblékání.) Promiň, něco mi do toho nakonec vlezlo. Dojdu rovnou až tam. — Promiň. Fakt jsem na to úplně zapomněl. — Co? Ne. Nemůžu. — No… Nemám tady kravatu a tak. (Právě si před zrcadlem začíná upravovat kravatu.) No. Ještě stejně musím k sobě na byt… — Jo, zatím. (Zavěsí a dále se obléká a upravuje před zrcadlem.)
JANA (Stále zůstává v posteli.): Co říkal?
MICHAL: Nic. Asi v klidu.

	Jana mlčí a pozoruje ho, jak se obléká.

JANA (Znovu si v posteli sedne. Po odmlce.): No a teď jako co?
MICHAL: Jak teď co?
JANA: Co jako teď bude? S náma…
MICHAL: Co by s náma mělo být?

	Na druhé straně scény vejde Pavel se dvěma židlemi, které postaví vedle sebe v popředí jeviště. Na jednu si čelem k publiku sedne a čte si v programu.

JANA: Jako nejde o mě. Jde o Pavla. A vlastně o nás tři.
MICHAL: Jo, já vím. Ale prostě – stalo se.
JANA (Se stupňujícím se rozčílením.): To seš fakt tak – tak nedospělej? Prostě stalo se a tím to pro tebe hasne?
MICHAL: Co na to mám říct jinýho?
JANA: Třeba, že tě to mrzí, nebo že se to stát nemělo nebo tak něco. Já vážně nevím, co se v takových situacích říká.
MICHAL: A já to vědět mám?
JANA: Ne! Samozřejmě, že ne! Jak bys to mohl vědět zrovna ty! (Začne se oblékat.)
MICHAL (Konečně se k ní otočí.): Ty jsi na mě nasraná?
JANA: Neřeš to.
MICHAL: Probereme to jindy, co říkáš? Zítra ti zavolám a –
JANA: Jasně, probereme to jindy… Víš co? Radši už běž.
MICHAL (Vezme její hlavu do dlaní.): Nebuď na mě naštvaná, Jano. Nechci, abys na mě byla naštvaná. (Velmi něžně ji políbí na čelo.) Asi jsme udělali blbost, ale teď už s tím stejně nic nenaděláme.
JANA: Jo, teď už s tím nic nenaděláme.
MICHAL: Můžeme to probrat klidně hned, jestli chceš.
JANA: Víš co? Budeme se tvářit, že se nic nestalo. Jo? Můžeme se tak domluvit? Prosím tě, už běž. Dole bude odemčeno. (Odejde.)

	Michal jde před zrcadlo a naposledy se prohlédne. Světla pohasnou a osvětlena zůstane pouze ta část jeviště, kde sedí Pavel.


11. Kecy – fade-out


11.

	Přichází Michal a sedá si vedle Pavla na volnou židli.

MICHAL: Hej, fakt sorry. Úplně jsem na to zapomněl.
PAVEL: Cos dělal?
MICHAL: Nic důležitýho.
PAVEL: Aha.
MICHAL: Můžu se podívat?

	Pavel půjčí Michalovi program.

MICHAL (Listuje v programu a kroutí hlavou.): To bude beztak zas nějaká sračka.
PAVEL: Proč myslíš?
MICHAL: Napsal to nějakej současnej autor.
PAVEL: No a co?
MICHAL: Dnes už nikdo neumí napsat pořádnou hru – bez různých srandiček a ozdobných pičovinek.
PAVEL: Co ty víš, třeba příště půjdeme na něco od tebe.
MICHAL: Těžko. To bych musel napsat nějakej rádoby postmoderní bulšit. Prostě Hamleta v riflích, víš co.
PAVEL: Jana nepřijde.
MICHAL (Snaží se předstírat překvapení.): Ne? Jak to?
PAVEL: Pohádali jsme se.
MICHAL: Kvůli čemu?
PAVEL: Kvůli tobě.
MICHAL (Zavře program.): Cože? Jak jako kvůli mně?
PAVEL: Michale, je to po dlouhé době holka, kterou mám fakt rád.
MICHAL: Jo, však já vím.
PAVEL: Fakt to víš?
MICHAL: Ty vole, co je to za otázky? (Ozve se zvuk jeho mobilu.) Promiň. (Čte příchozí zprávu.)
PAVEL (Po krátké odmlce.): Nemáš s ní nic, že ne?

	Michal ho nevnímá a nevěřícně zírá do mobilu.

PAVEL: Michale…?
MICHAL (Konsternovaně na něj pohlédne.): Promiň. Cos říkal?
PAVEL: Ptal jsem se, jestli – (Všimne si, že s ním něco není v pořádku.) Jsi v pohodě? — Ty vole, co je s tebou? Někdo umřel?
MICHAL (Už klidně.): Lenka – napsala mi. (Odmlka.)
MICHAL (Pohlédne na něj.): Chápeš to?
PAVEL: Vy jste nebyli vůbec v kontaktu?
MICHAL: Ne, včera U Morousů jsem ji viděl od té doby poprvé.
PAVEL: Takže ona ti teď po víc než roce najednou napsala?
MICHAL: Jo.
PAVEL: A co ti napsala?
MICHAL: Prý jak se mám a jestli se nechci sejít.
PAVEL: Ty vole, vyser se už na ni. Ale už jako fakt.
MICHAL: Jo, však jo. Ale co tohle jako znamená?
PAVEL: Chce tě mít omotanýho kolem prstu. A když ses s ní přestal bavit –
MICHAL: Jo, chce mě mít omotanýho kolem prstu, to je přesný. Ale omotanýho kolem prstu už mě nikdy mít nebude, a může si psát, co chce. (Zlostně schovává mobil.) Zajdu nám ještě pro pivka, než to začne. (Chce vstát.)
PAVEL: V pohodě, seď, já to vezmu.
MICHAL: Dík. Pozvu tě o přestávce.



	Pavel odchází. Michal ho provází očima, a když už je z dohledu, okamžitě znovu vytáhne telefon a začne psát Lence odpověď. Na druhé straně jeviště přichází Lenka s Marií zrovna ve chvíli, kdy její mobil hlásí novou zprávu.



MARIE: Tak co?
LENKA: Jo. Napsal.
MARIE: A chce se teda s tebou vidět?
LENKA: Prý jde zrovna do divadla, tak když tak jindy.
MARIE: Píšeš mu?
LENKA: Jo.
MARIE: A?

	Přichází Pavel s pivy, jedno Michalovi podává. Lenka s Marií si mezitím sedají ke stolu.

PAVEL: Na.
MICHAL (Aniž by odvrátil pohled od displeje, natáhne intuitivně ruku.): Dík. (Položí pivo na zem a dále se plně věnuje mobilu.)

Odmlka.

MICHAL: Jsem možná debil, ale já se s ní asi fakt sejdu.
PAVEL: Cože? Tys jí odepsal?
MICHAL: Jo, napsal jsem jí, že se s ní teda sejdu, ale že vůbec nevím, co od toho čekat, a že jsem dnes v divadle.
LENKA: Napsala jsem, ať sem klidně dojde potom, jestli se mu bude ještě chtít.
MARIE: Ty na něho chceš čekat?
MICHAL: To mě taky překvapilo.
LENKA (Po krátké odmlce.): Tak píše, že teda potom dojde. Kolem desáté.
MARIE (Kroutí hlavou.): Stejně děláš blbost. Jednou jste to spolu uzavřeli, tak to mělo zůstat uzavřený.
LENKA: Taky bych chtěla být aspoň čas od času chytrá jak ty.
MARIE: Hm. Tak promiň, že to s tebou myslím dobře.
LENKA: Ne, nechtěla jsem – Sama nevím, jestli nedělám chybu.
MARIE: Co si od toho vlastně slibuješ?
LENKA: Vůbec nevím. Možná to bude akorát divný. Připadám si, jako bych se měla setkat s otcem, kterého jsem nikdy nepoznala, nebo něco na ten způsob.
MARIE: Proč zrovna s otcem?
LENKA: To mě jenom tak napadlo. Prostě s někým, koho bych měla teoreticky dobře znát, ale prakticky vůbec netušila, co od něho můžu čekat.
MARIE: A od sebe víš, co můžeš čekat? — V tom si udělej jasno možná ze všeho nejdřív. Není nic horšího než nepříjemně překvapit samu sebe.


	12.

Změna osvětlení. Hudba kombinovaná s útržky dialogů – probíhá divadelní představení.

MICHAL: Půjdu pryč.
PAVEL: Cože? Vždyť to ještě ani nezačalo.
MICHAL: Stejně bych se na to nemohl soustředit.
PAVEL: Ty za ní chceš jít už teď, že jo?
MICHAL: Ale hovno.
PAVEL: Děláš kravinu.
MICHAL: Jak kravinu? Prostě tam půjdu a uvidím.
PAVEL: No, jak myslíš.


12. Před divadlem


	Michal vstane a píše zprávu, stejně tak i Lenka. Zvuky odesílaných a přijímaných zpráv v rychlém sledu vytvářejí jakýsi disharmonický hudební souzvuk, který se prolíná se zvukovou kulisou divadelního představení. Oba jdou proti sobě s očima upřenýma do mobilů, dokud nestanou tváří v tvář – teprve v tu chvíli na sebe pohlédnou a vše utichne a světla se naplno rozsvítí. Pavel vezme obě židle a odejde ze scény.

LENKA (Nervózně.): Ahoj.
MICHAL: Ahoj. — Doufám, že nevadí, že jsem přišel dřív, než jsem původně psal.
LENKA: Ne, vůbec ne. Akorát je tady teda ještě Maruška. (Otočí se ke stolu.)
MICHAL: Cože?
MARIE (Je situací pobavena. Přihlásí se jako ve škole.): Zde.
LENKA: Vadí to?
MICHAL: No. Popravdě jsem myslel… To je jedno. (Rezervovaně k Marii.) Ahoj.
MARIE: Ahoj, Michale. — Neboj, za chvíli vypadnu.
MICHAL (Zatímco si společně s Lenkou přisedají ke stolu.): Ne, v pohodě.

	Chvíle trapného mlčení.

MARIE: Tak jaké bylo představení?
MICHAL: To snad ani nestojí za řeč.
MARIE: Skončilo to nějak brzo, ne?
MICHAL: Nakonec jsem tam ani nešel.
MARIE: Hm. To mi k tobě nějak nesedí.
MICHAL: Proč ne?
MARIE: Ty, takovej teatrolog…
MICHAL: Školu jsem nedodělal, takže nejsem žádnej teatrolog.
LENKA: O čem to mělo být?
MICHAL: Předělávka antické tragédie. Takže to beztak bylo všechno možný, jenom ne antická tragédie.
LENKA: Aha.

	Odmlka.

MARIE (Pobaveně.): Pamatuješ si předminulej pátek?
MICHAL: Co? Proč?
MARIE: Takže nepamatuješ.
MICHAL: Já nevím. Posledních pár měsíců mi docela splývá.
MARIE: Byls ožralej a sápal ses snad po všech holkách, co tady byly. A po mně taky.
MICHAL (Zardí se.): Hm. To už fakt nevím no.
MARIE: To je možná dobře.

	Odmlka. Lence se rozezvoní telefon. Podívá se na displej a obrátí oči v sloup.
	
MARIE (Pousměje se.): Richard?
LENKA: Jo. (Přijímá hovor a odchází.) No, Richarde, co se děje?
MICHAL (Tlumeným hlasem.): Proč to před ní jako vytahuješ?
MARIE: Co?
MICHAL: No, co asi…
MARIE: Je to moje nejlepší kamarádka.
MICHAL: A co to má společnýho se mnou?
MARIE: Nedělej blbýho.
MICHAL: Já snad můžu za to, že mi napsala?
MARIE: Nemůžeš, ale samozřejmě sis nenechal ujít příležitost, že?
MICHAL: Jakou příležitost?
MARIE: Michale, napsala ti jenom proto, že teď zrovna prochází těžkým obdobím.
MICHAL: Aha. A ty ji chceš jako správná kamarádka ochraňovat…
MARIE: Před tebou? Jo, to si piš, že chci.
MICHAL: Neboj. Já už se podruhé spálit nenechám.
MARIE: Tak proč jsi kurva přišel? — Jestli si chceš jenom zašukat, můžeš si snad najít nějakou jinou.
MICHAL: Děláš si prdel?
MARIE: Proč jako?
MICHAL: Co mi to tady jako podsouváš? Nikdy jsem na ni nic nehrál a nehraju ani teď. A jestli jsem k ní něco cítil, bylo to upřímný.
MARIE: Tak proč se teda v poslední době chováš jako prase?
MICHAL: Ježišmarja, tak jsem se jednou ožral no…
MARIE: Jednou?
MICHAL: Vůbec nic o mně nevíš, tak si, prosím tě, nehraj na psychologa.
MARIE: Já psychologii studuju.
MICHAL: Hm. V tom případě se mají všechny ty ztrápené existence, které se ti náhodou dostanou pod ruku, na co těšit.
MARIE: Nebuď sprostej.
MICHAL: Já jsem sprostej? Jak si vůbec dovoluješ – Já jsem Lenku kurva miloval!
MARIE: No. Kdysi možná jo.
MICHAL: Takže ty, jakožto budoucí psycholožka, si vážně myslíš, že jsem přišel jenom proto, že ji chci dostat do postele?

	Marie uhne pohledem a nic neřekne.

MICHAL: Ty vole… Ty si to fakt myslíš… Tak to je bomba.
MARIE: Jo, myslím si to, protože to tak je.
MICHAL: Ty vole – Neser mě kurva! Fakt mě neser! Víš úplný hovno o tom, co k ní cítím nebo necítím.
MARIE: Uklidni se.
MICHAL: Uklidni se, uklidni se, to si říkej svým pacientům, až budeš nějaký mít, a ne mně. Já na to zvědavej fakt nejsem. Už jsem si prošel fázema, kdy mě furt někdo o něčem poučoval a já jenom držel hubu.
MARIE: A teď jsi ve fázi, kdy to dáváš světu pěkně sežrat, co?
MICHAL: Co světu? Jakýmu jako světu?
MARIE: Všem těm ženám.
MICHAL (Kroutí hlavou.): Ty si stejně děláš jenom srandu, že jo? To prostě jinak není možný…
MARIE: Ne, Michale, nedělám.
MICHAL: Dobře. Mluvme tedy vážně. Pokud jde o ženy, nikdy jsem žádné z nich nic nesliboval. Nelítal jsem za nima a nehustil jim do hlavy sračky, jenom abych si mohl zašukat. Ani Lence jsem nic nesliboval. Věděla, jakej jsem, věděla o mně všechno, a na základě toho se rozhodla. A že jsem dnes přišel? Dobře, možná to byla blbost – asi to byla blbost, ale udělal jsem to, protože mi na ní pořád záleží. A rozhodně jsem nepředpokládal, že tady budeš taky ty.
MARIE: Neboj se, já už půjdu. (Vstane.)

	Vrací se Lenka.

LENKA: Co? Ty už jdeš?
MARIE: Radši vás tady nechám o samotě.
LENKA: Ale to nevadí, že tady seš, klidně zůstaň. Míšovi to určitě nevadí, že ne? (Otočí se k Michalovi.)
MARIE (Přejde očima z jednoho na druhého.): Ne. Fakt už půjdu. Musím stejně ještě něco udělat do školy.
LENKA: Aha. Tak se teda uvidíme zítra?
MARIE: Jo, zítra. (Obejmou se.) Ahoj. 
LENKA: Tak zítra. Ahoj.

	Marie odejde. Nastane ticho.

LENKA: Stalo se něco?
MICHAL: Proč? Co?
LENKA: Bavili jste se o něčem s Marií?
MICHAL: Ani ne.
LENKA: Aha. A jinak dobrý?
MICHAL: Jo. Proč by ne?
LENKA: Přijde mi, že se moc nemusíte.
MICHAL: To bych ani neřekl.
LENKA (Snaží se odlehčit situaci.): Fakt jsi ji zkoušel sbalit?
MICHAL (Zůstává odměřený.): Nepamatuju si to.
LENKA (Pokračuje v odlehčeném tónu.): Jak si něco takovýho můžeš nepamatovat?
MICHAL: Nevím. Prostě si to nepamatuju.

	Odmlka.

LENKA: Chceš se se mnou vlastně vůbec bavit?
MICHAL: Jo. Ale o tomhle fakt ne.
LENKA: Tak o čem?
MICHAL: Třeba o tom, proč ses chtěla dnes sejít…
LENKA: No… Tím já si právě nejsem vůbec jistá.
MICHAL: Ale tak nějakej důvod to asi mělo, nebo ne?
LENKA: Prostě. Já nevím… Bylo mi smutno. Chybělo mi s tebou mluvit. Chyběls mi ty.
MICHAL: Aha.
LENKA: Nestačí to?
MICHAL: Asi stačí.
LENKA (Po krátké odmlce.): Seš na mě naštvanej?
MICHAL: Kvůli čemu?
LENKA: Že jsem ti napsala…
MICHAL: Naštvanej ani ne. Ale popravdě řečeno teď moc nevím, co si mám myslet.
LENKA: Nemůžeme se chvíli prostě jenom tak bavit a nic neřešit?
MICHAL: Asi můžeme.

	Odmlka.

LENKA: Tak ale něco říkej…
MICHAL: Nevím co.
LENKA: Hm. (Začíná ztrácet trpělivost.) To je fakt výborný.
MICHAL: Co je výborný?
LENKA: Ale nic. — Píšeš teď něco?
MICHAL: Ne.
LENKA: To je škoda. Měl bys psát.
MICHAL: Proč?
LENKA: Naplňuje tě to. Je to tvůj smysl.
MICHAL: Můj smysl?
LENKA: No vždycky jsem si myslela, že na umění ti v životě záleží ze všeho nejvíc.
MICHAL: Jo, to asi záleží.

	Odmlka.

LENKA: Hele Michale, jestli tady se mnou nechceš být, tak mi to řekni rovnou a já půjdu.
MICHAL: Ne, když ses chtěla bavit, tak se teda budeme bavit.
LENKA: Víš co? Kašlu na to, tohle nemá cenu. Byla blbost ti psát. (Chce vstát.)

	Michal ji k sobě stáhne za ruku a políbí ji. Lenka se mu ale vysmekne. Moment oboustranného údivu.


13. Hřmot


MICHAL (Vstane. Je zcela konsternovaný.): Promiň… nechtěl jsem – Nevím – Promiň.
LENKA (Omluvně.): Michale…
MICHAL: Ne, dobrý. V pohodě. Fakt v klidu. Asi radši půjdu. Ahoj. Rád jsem tě zas viděl. Fakt jsem tě rád viděl. Ahoj. (Odejde.)

světla fade out


	13.

	Jana leží v posteli. Přichází Pavel, který drží v ruce láhev alkoholu a potácí se.

PAVEL: Promiň, Jani, promiň. Jdu asi pozdě. Hehe. (Napije se.)

	Jana pozvedne hlavu a podívá se, co se děje.

PAVEL (Jde k ní.): Ty vole, Jani, já tě asi fakt miluju.
JANA: To ses stihl ožrat ještě před tím divadlem nebo až po něm? (Vezme mu láhev a položí ji stranou.) Tohle jsi vzal kde?
PAVEL: Jano, já tě mám kurva fakt rád! (Sápe se po ní.)
JANA: Tak odpovíš mi?
PAVEL: To mě chceš jako vyslýchat?
JANA: Normálně se ptám.
PAVEL: Ty nechápeš – nechápeš, že… Já, myslel jsem, že už to mám pod kontrolou, že už se mi to nikdy nemůže stát, chápeš?
JANA: Co?
PAVEL (Natáhne se po lahvi.): Prostě že nemůže… Ale stalo se!
JANA: Můžeš mi říct, o čem to mluvíš?
PAVEL: Promiň, že jsem byl na tebe v poslední době takovej.
JANA (Pomáhá mu sundat bundu.): Pojď si lehnout.
PAVEL (Poslechne ji a nechává si od ní pomoci s vysvlékáním oblečení.): Myslel jsem, že už jsem na to starej, že se prostě s někým usadím, budu s ním třeba mít děcko a… Jani, posloucháš mě?
JANA: Jo. Sundej si ty boty, než si lehneš.
PAVEL (Zatímco si pracně sundává boty.): Víš, nikdy jsem v tomhle toho Michala moc nechápal. Přišlo mi směšný, že je tak posedlej jednou ženskou – Vždyť on i tu blbou školu nedodělal kvůli ní!
JANA (To vzbudí její pozornost.): Cože?
PAVEL: No. Fakt. Síla, co? Furt na ni myslel a nemohl se na nic soustředit a teď – On za ní dnes šel. Chápeš to? Po tom všem. Je v tom zpátky. Ale já taky. (Svalí se do postele.) Taky jsem v tom až po uši… až po uši… Janičko… (Už se zavřenýma očima se ji pokusí chytit, ona se mu však vyhne.)
JANA (V zamyšlení.): Šel za ní, jo? (Po krátké odmlce, během které nepřítomně hleděla kamsi stranou.) Pavle, musím ti něco říct… Pavle? (Cloumá jím.) Pavle!

Ozývá se pouze Pavlovo chrápání.


14. Průchod (soft-verze postelové scény)


14.

	Lenka sedí v tureckém sedu a čte knihu. Kolem ní tam a zpět prochází Richard a odnáší si pozůstatky svých věcí. Lenku to očividně ruší – sem tam po něm střelí pohledem, načež se snaží znovu ponořit do četby, ale nejde to.

LENKA: Richarde…?
RICHARD (Okamžitě všeho nechá.): Ano?
LENKA: Můžeme se domluvit, že až si příště přijdeš pro věci, dáš mi to vědět předem?
RICHARD: Aha. Promiň. Nechci tě otravovat. Zkusím to dnes pobrat všechno.
LENKA: Neotravuješ mě, ale – Pochop, že pro mě to taky není jednoduchý.
RICHARD: Nechceš…
LENKA: Co?
RICHARD: Nechceš si to ještě rozmyslet?
LENKA: Richarde…
RICHARD: Promiň.
LENKA: Neomlouvej se pořád. Nemáš se za co omlouvat.
RICHARD: Neboj, za chvilku jsem pryč. Už jenom… Za chvilku to bude.
LENKA (Povzdechne.): Ale já tě přece nevyhazuju…
RICHARD: Ne, však ne, já vím, že ne. Už tě nebudu otravovat, neboj. (Znovu se pustí do přenášení věcí.)
LENKA (Sama pro sebe, když už je Richard z dohledu.): Ach jo. (Podepře si hlavu a snaží se pokračovat v četbě, ale po chvíli ji vyruší zvuk příchozí zprávy na jejím telefonu.) „Už mi, buď tak hodná, nikdy nepiš a ani se nepokoušej se mnou jakkoli spojit. Myslím to vážně. Michal.“
RICHARD (Zpovzdálí volá.): Říkala jsi něco? (Všeho zanechá a přiběhne.) Leni… Říkala jsi něco?
LENKA (Stále v šoku z přečtené zprávy.): Cože?
RICHARD: Něco jsi říkala…
LENKA: Opravdu?
RICHARD: Nepotřebuješ si promluvit?
LENKA: Richarde, prosím tě… Radši si mě vůbec nevšímej. (Začíná brečet.) 
RICHARD (Sehne se k ní.): Leni, jsi v pořádku?
LENKA (Prudce vstane.): Nemohl by sis pro ty krámy přijít třeba zítra? Já teď fakt potřebuju být sama. Promiň. (Odbíhá pryč.)

	Richard jako by chvíli nevěděl, co má na scéně dělat. Nakonec vezme ze země krabici a také odejde.


15.

	Tento výstup vychází volně z výstupu předešlého – Michal přichází na scénu ve chvíli, kdy ji Richard opouští, a stejně jako on nese krabici. Poté začne do krabice skládat různé věci – knihu, CD, zápisník atd. Vejde Jana a chvíli Michala pozoruje.

JANA: Co to děláš? Ty se stěhuješ?
MICHAL: Ahoj. Ale ne. Jenom si dělám tak trochu pořádek v minulosti.
JANA: Michale, musím s tebou mluvit.
MICHAL: Stalo se něco?
JANA: Všechno jsem mu to řekla.
MICHAL (Zanechá veškeré činnosti.): Cože? Do prdele, proč? 
JANA: Nevydržela bych to sama se sebou.
MICHAL: No – a co teda on?
JANA: Tak samozřejmě jsme se rozešli.
MICHAL: To mě mrzí.
JANA: Jo, zrovna tebe to musí určitě hrozně moc mrzet…
MICHAL: Jano, já momentálně fakt nemám sílu tohle řešit.
JANA: Jak jako nemáš sílu? Co je to za kecy?
MICHAL: Jsem zas v prdeli kvůli Lence.
JANA: Jo, tak… (Jde si sednout stranou.)
MICHAL: Zbavuju se všech věcí, které s ní mají nějakou spojitost. Nechápu, proč jsem to neudělal už dřív. — Včera jsme se viděli a –
JANA: Michale, mě to nezajímá.
MICHAL: Aha. Tak promiň.
JANA: To si do prdele fakt myslíš, že po tom, co se mezi náma stalo, s tebou budu probírat cuchty, do kterých seš zamilovanej?
MICHAL: Myslel jsem, že ti to můžu říct – že jsme pořád kamarádi.
JANA: Jasně, kamarádi!

	Odmlka.

JANA: Přišla jsem hlavně proto, že by sis měl s Pavlem co nejdřív taky promluvit.
MICHAL: A co mu mám jako říct?
JANA: Co já vím! Třeba mu řekni, že seš jenom můj kamarád a prcals mě jenom tak nezávazně. To určitě pomůže.
MICHAL: A cos ode mě jako čekala? Přece víš, že s nikým žádnej vztah nechci…
JANA: Jasně, ty nechceš vztah a tím seš prostě z obliga, že jo?
MICHAL: Promiň, ale já jsem tě do ničeho nenutil.
JANA: To sice ne, ale taky jsem asi doufala, že… Nevím, já jsem o tom prostě vůbec tímhle způsobem nepřemýšlela.
MICHAL: Já od určité doby už nedokážu vůbec nic cítit. Prostě nedokážu. K nikomu.
JANA: Ani se není čemu divit, když furt jenom chlastáš.
MICHAL: Ne, tím to není.
JANA: Odmítáš dospět.
MICHAL: Je to takový vcelku blbý klišé, ale já jsem opravdu vždycky chtěl jenom normální život, jako mají všichni ostatní. Život s někým, koho bych měl rád a kdo by měl rád mě. Nic do prdele jinýho! Tak jaký „odmítáš dospět“?
JANA: Hergot, každej byl někdy zamilovanej! To akorát tys to zas musel celý pojmout tak dramaticky a udělat si ze života osudovou tragédii.
MICHAL: Víš co? Já už tohle řešit nebudu. Promiň, jestli jsem ti nějak ublížil.
JANA: Ublížili jsme hlavně Pavlovi, chápeš to vůbec?!
MICHAL: Neřvi furt po mně…
JANA: Tak se podívej, co se z tebe za poslední rok stalo. Opícháš každou debilní buchtu, která se opíchat nechá, a pak se ještě divíš, že to občas může mít i nějaký následky. Vím, že seš nasranej kvůli Lence, že tě to tenkrát zranilo, ale –
MICHAL: Já tohle fakt nechci poslouchat.
JANA: Ne?
MICHAL: Ne!
JANA: Dobře, tak teda neposlouchej. Ale jednou si vzpomeň, že jsem byla možná poslední člověk, kterej to s tebou myslel dobře. Protože o Pavla jsi přišel. A o mě už vlastně taky. (Odejde.)

	Michal najde láhev alkoholu a začne pít. Zůstane na scéně až do konce hry.


15. Průchod


	16.

	Přichází Lenka s Marií.

MARIE: Fakt si o tom nechceš promluvit?
LENKA: Ne. Jo. Já nevím.
MARIE: Tak co vlastně chceš?
LENKA: Nevím!
MARIE: Je úplně normální, že se toho vztahu bojíš, věř mi. Jsou to biologické mechanismy, se kterými nic moc nenaděláš. Žádná spřízněná duše, osudová láska nebo něco v tom smyslu neexistuje. Celej problém partnerství je vlastně o tom, co může jeden druhému nabídnout, a Michal ti nemůže nabídnout nic, čím by tě jako ženu někam posunul. — Pojď ke mně. (Dlouze ji obejme. Pak se jí upřeně zadívá do očí a políbí ji.)
LENKA (V naprostém šoku.): Co se – Můžeš mi říct, co se to zrovna teď stalo?
MARIE (Odstoupí od ní.): Promiň. Já… Už to před tebou nemůžu dál skrývat.
LENKA: Cože? Ty – ty jsi –
MARIE: Jo! Jsem! A kdyby ses mě na to náhodou chtěla zeptat, tak jsem ti o tom nikdy neřekla, protože jsem se bála, že by to pak mezi náma bylo úplně stejný, jako mezi tebou a Michalem.
LENKA: To se se mnou bavíš jenom kvůli – protože –
MARIE: Ne, Leni! To vůbec ne. Takhle to neber.
LENKA: Ale… Snad chápeš, že jsem teď docela zmatená.
MARIE: To samozřejmě chápu.
LENKA: Co jako čekáš, že udělám?
MARIE: Já nevím. Nic.
LENKA (Začne popocházet.): Mělas mi to říct… Ne, tohles mi fakt měla říct.
MARIE: A co by se tím změnilo?
LENKA: Nevím! Třeba vůbec nic, ale mělas mi to říct!
MARIE: Tak promiň.

	Odmlka. Lenka stojí stranou otočená zády k Marii a snaží se srovnat si myšlenky.

MARIE: Miluji tě, Lenko. Celou tu dobu, co se známe.
LENKA (Zakrývá si tvář rukou.): Ne! Prosím tě, tohle fakt ne!
MARIE: Je to pravda.
LENKA: To fakt nic v mým životě není skutečný? Všechno se musím dozvídat tak nějak mimochodem, jako by se mě to ani netýkalo?
MARIE: Kdybych ti to řekla hned na začátku, nikdy by se z nás nestaly kamarádky.
LENKA: A k čemu to teď je? K čemu to je, že jsme kamarádky? Do prdele, já se snad zas rozbrečím!
MARIE: Promiň, měla jsem radši mlčet. Moje chyba.
LENKA: Ne, žádná chyba! Já prostě… Nevím, co mám dělat.

	Odmlka.

MARIE: To já naopak vím docela přesně, co se teď stane. — Chceš to slyšet?

	Lenka se k Marii konečně otočí čelem.

MARIE: Budeš se mi teď čím dál míň svěřovat, takže se postupně přestaneme pravidelně scházet. Kdykoli se ale přece jenom uvidíme, obě se budeme snažit předstírat, že se nic neděje. Takže to ve finále celý skončí tím, že se jednou za rok sejdeme na kafi jako dvě úplně cizí osoby, které si vzájemně vychválí nový účes a nové šaty, aby o sobě zase hezkých pár měsíců nevěděly.
LENKA (Kroutí rezolutně hlavou.): Ne. To je blbost. Já tě budu mít ráda pořád.
MARIE: To si myslíš teď.

	Odmlka.

LENKA: Říkej si, co chceš – stejně tě budu mít ráda…
MARIE: Já tebe taky. (Znovu se obejmou.) Promiň, nechtěla jsem tě tak vylekat.
LENKA: Ne, já chápu, že to pro tebe není jednoduchý. Co máš taky dělat, že jo?

	Lence se rozezvoní mobil. Na druhé straně scény vyjde Richard s telefonem u ucha – chodí nervózně tam a zpět.

LENKA: Promiň. (Přijme hovor.) Richarde, takhle už to ale fakt nejde –
RICHARD: Nemůžu to vydržet. Prostě nemůžu!
LENKA: Uklidni se, prosím tě, jo? (Přikryje mobil dlaní a otočí se k Marii.) Promiň, musím tohle vyřídit.
MARIE: Jistě, v pořádku. Mám ti zítra zavolat?
LENKA: Nevím… Asi… Možná by bylo lepší – zatím radši spíš ne. Potřebuju si to první všechno urovnat v hlavě, chápeš?
MARIE: Dobře. Tak se mi ozvi, až se na to budeš cítit. (Odejde.)
RICHARD: Lenko, jsi tam?
LENKA: Jo, Richarde, jsem tady.
RICHARD: Co jsem udělal? Co jsem udělal špatně?
LENKA: Nic! O tomhle to vůbec není, že bys něco udělal špatně.
RICHARD: Tak ses se mnou rozešla kvůli Michalovi? Chceš být s ním?
LENKA: Není to kvůli Michalovi!
RICHARD: Tak proč, co jsem ti udělal?
LENKA: Richarde, mluvili jsme o tom. Nemáme už nic společného.
RICHARD: Jak společného? Tohle se přece říká ve filmech!
LENKA: Tak v případě nás dvou to asi platí i ve skutečnosti.
RICHARD: Já – Udělám, co chceš. Co mám udělat?

	Přichází značně opilá Jana.

JANA: Pojď chlastat, to máš udělat. (Táhne ho za ruku.)
LENKA: Co – Ty tam seš s nějakou ženskou?
RICHARD: Leni, to – Ne, nejsem, to tak není, já –
LENKA: Ahoj, Richarde. (Zavěsí a odejde.)

	Odmlka.

JANA: Co je? Seš v pohodě?
RICHARD: Ne, nejsem kurva v pohodě!
JANA: Pojď se ještě napít. Oba teď v první řadě potřebujeme myslet na něco jinýho.
RICHARD: Nedokážu být zas sám.
JANA: Ale prosím tě… Akorát navážeš tam, kdes předtím skončil.
RICHARD: Fakt výborný. Ještě si z toho dělej srandu.
JANA: A co si z toho mám dělat jinýho? Jsem na tom úplně stejně jak ty, ale přece nebudu furt jenom brečet.
RICHARD: Nejseš na tom stejně jako já! Jak vůbec můžeš něco takovýho říct? Já jsem na rozdíl od tebe nic špatnýho neudělal.
JANA: Máš pravdu. Udělala jsem pěknou pičovinu a připadám si teď jako totální kráva. Spokojenej?
RICHARD: Ne, tohle mi fakt nijak nepomáhá.
JANA: Jdem zpátky?

	Richard pokrčí rameny.

JANA (Zatímco společně odcházejí.): Tak pojď. — To by člověk neřekl, jak můžou být ty vztahy zašmodrchaný, že?


17.

	Přichází Tereza. Jde k Michalovi, který mezitím s láhví v ruce usnul.

TEREZA: Míšo…?

	Michal nereaguje.

TEREZA (Zatřese jím.): Michale, prosím tě, vstávej.
MICHAL (Mluví ze spaní.): Leničko, ne, to tak nebylo, opravdu ne. Nebylo, musíš mi věřit, mám tě rád –
TEREZA: Michale!
MICHAL (Otevře oči. Je chvíli zmaten.): No? Co? No? — Terko?
TEREZA: Seš zas ožralej, že?
MICHAL: Co se staráš? (S námahou vstává.)
TEREZA: Přišla jsem ti něco říct.
MICHAL: Nechceš přijít třeba zítra, já – momentálně –
TEREZA: Ne, musím ti to říct teď!
MICHAL: Jestli chceš mluvit o tom, že jsem tě akorát využíval a že mi šlo jenom o sex a tyhlety řeči, tak –
TEREZA: Michale, jsem těhotná.
MICHAL (Promne si oči.): Co – co – Cože?
TEREZA: Jo, slyšels dobře – jsem těhotná.
MICHAL: Těhotná? Jak… Jako – Těhotná se mnou?
TEREZA: Ne, ty vole, s papežem… — Samozřejmě, že s tebou!
MICHAL: Já – nevím… A je to – je to jistý?
TEREZA: Jo, je to jistý.
MICHAL (Sám pro sebe. Popochází.): No ty vole… Ty krávo. Hodně solidní! — Kde je… kde je kurva ten chlast? (Najde láhev a pořádně se napije.)
TEREZA: Michale… Michale, nemusíš –
MICHAL: Co nemusím? (Znovu pije.) A jak – jak to jako můžeš tak stoprocentně vědět?
TEREZA: Nevím. Prostě to tak je.

	Michal si sedne. Dlouhá odmlka.

TEREZA: Michale, jestli chceš – jestli –
MICHAL: Terko?
TEREZA: No?
MICHAL: Můžeš jít ke mně?
TEREZA (Sedá si k němu.):	 Ty chceš, abych si to nechala vzít, že jo?
MICHAL: Ne, nic takovýho nechci. (Pohladí ji po tváři.) Postarám se o tebe. Nějak to všechno zvládneme, neboj se. (Položí si její hlavu na rameno a hladí ji po vlasech.) To sis fakt myslela, že budu chtít zabít svoje dítě?
TEREZA (Vyprostí se mu.): Michale, seš opilej, nevíš, co říkáš! Nechám si to vzít.

	Michal vstane a začne nervózně popocházet, občas se napije z lahve.

TEREZA: Nemůžeme mít dítě!
MICHAL: Proč ne?
TEREZA: Já nevím… Vždyť se skoro ani neznáme… A navíc –
MICHAL: Co je pak teda kurva smysl toho všeho, když ne tohle? Řekni mi do prdele co?!
TEREZA: Proč po mně křičíš?
MICHAL: Promiň.
TEREZA (Po krátké odmlce.): Seš si fakt jistej? 
MICHAL: Jo, jsem si fakt jistej.
TEREZA: Ale –
MICHAL: Ne, žádný ale. — Promiň, asi jsem fakt opilej, ale přijde mi, že konečně můžu v životě udělat něco správnýho, že tohle je správný. (Vezme její hlavu do dlaní.) Jsem opilej, ale přijdu si střízlivější, než jsem kdy byl. Všechno mi najednou připadá tak opravdový. Do prdele tak šíleně moc opravdový! (Rozradostněn.) My budeme mít dítě, chápeš to vůbec? (Dá jí rychlý polibek na ústa.) Fakt budeme mít dítě!
TEREZA (Částečně podléhá jeho emocím, ale pořád zůstává nohama pevně na zemi.): Míšo, uklidni se. Před chvílí jsem ještě ani nevěděla, jestli si to nechám.
MICHAL (Vstane a hovoří s humorným nadhledem.): No to teda necháš. Pojď, půjdeme se projít. Půjdeme to oslavit. Neseď. Jdeme! (Vezme láhev s alkoholem.)
TEREZA (Stále s úsměvem.): Michale, neblázni.
MICHAL (S teatrálně přehrávanou starostlivostí.): Jo, promiň. Jsem úplně zapomněl. Opatrně. Hlavně opatrně.
TEREZA: Jsi blbej.

	Odcházejí, ale vtom se na scénu vřítí Pavel. Několik vteřin zůstanou stát tváří v tvář s Michalem beze slov.

PAVEL: Nazdar.
MICHAL: Ahoj.
PAVEL: Myslel jsem, že si se mnou o tom aspoň přijdeš promluvit, když už ničeho jinýho nejsi schopnej.
MICHAL: Pavle –
PAVEL: Ale co bych od tebe mohl čekat? (Vezme mu z ruky láhev s alkoholem a dá si dlouhý lok.) Seš prostě zhrzená zamindrákovaná piča.
TEREZA (Šeptem k Michalovi.): Kdo to je?
PAVEL: Kdo jsem? Ale… nikdo. Byl jsem jenom jeho nejlepší kamarád… teda dokud se nevychrápal s mojí holkou.
MICHAL: Pavle, budu táta…
PAVEL: Cože?
MICHAL: Tady s Terezkou.
PAVEL: Hm. To se máte opravdu na co těšit, slečno.
MICHAL: S Janou – Já vím, že to byla chyba –
PAVEL: Ale nemohl sis pomoct, že? — Kdyby nic jinýho, tak bych čekal aspoň to, že jako ten velkej spisovatel se podobným frázím vyhneš.
MICHAL: Chceš mi dát do držky?
PAVEL (Začne se smát a pak se znovu napije.): A tím si jako myslíš, že se něco vyřeší? Že ti dám prostě po tlamě?
MICHAL: Ne. Nemyslím si, že se tím něco vyřeší, ale nevím, co ti mám říct. — Terezko, počkáš na mě venku? Za chvíli přijdu.
TEREZA: Dobře. (Dá mu pusu a odejde.)
PAVEL: Hehe. Vidím, že to máš vcelku pěkně uspořádaný… Prostě sis užil, kde se dalo, a teď z tebe bude vzornej táta od rodiny – takovej je teď plán?
MICHAL: Tohle má od plánu opravdu hodně daleko.
PAVEL (Pije.): Víš, co je nejhorší, co se ti může stát, když někoho z něčeho podezíráš? — Když pak zjistíš, že to celou dobu byla pravda.
MICHAL: Pavle, to nebylo žádný „celou dobu“. Jednou jsme –
PAVEL: To je ten paradox: na jedné straně jsi přesvědčenej o nějaké pravdě, ale zároveň celou svou bytostí doufáš, že to pravda není. Pak se to dozvíš a nemáš najednou vůbec nic. Kdyby ses mýlil, můžeš si aspoň říct, byl jsem jenom paranoidní idiot, a jít dál, ale když zjistíš, žes měl pravdu, tak jsi vlastně vítěz, ale vítěz, kterej ve skutečnosti prohrál.
MICHAL: Pavle, mě to fakt hrozně moc mrzí. Nechápu, proč se to stalo.
PAVEL: Ale já vím, proč se to stalo! Vyjížděls po ní. Všechno mi to řekla. — Pamatuješ, jak jsem ti kdysi řekl, že tě Lenka nemiluje?
MICHAL: Jo.
PAVEL (Znovu pije.): Lhal jsem ti. Miluje tě. Miluje tě způsobem, jakým možná ještě nikoho nemilovala, ale sama to neví, nerozumí tomu, nechápe, co se s ní děje. Ví, že už nikdy nikoho takovýho, jako seš ty, nepotká, ale nedokáže s tím nic udělat a podvolit se tomu. Jako by celej život žila pod vodou a najednou se poprvé nadechla vzduchu. V tom je šok i krása, chápeš?
MICHAL: Cože? Proč mi tohle vykládáš?
PAVEL: Lhal jsem ti, protože jsem měl o tebe strach. Oba byste se trápili… kdovíjak dlouho, ale trápili byste se. Jako byste k tomu byli předurčení. Trápit se. (Další lok alkoholu.) Měl jsem se na tebe vysrat. Nechat tě, ať se tím užíráš, ať se pořád a pořád dokola ptáš sám sebe, proč tě nechce, proč tě odmítá, a pak by se možná… Víš co? Seru na to. Máš pravdu, nechápu, proč ti to vůbec vykládám.
MICHAL: Ne, jenom si posluž. Nechceš mi dát po hubě, tak mi aspoň připomínej Lenku…
PAVEL: A není to jedno? Teď máš přece Terezku. (Ironicky se směje.) A bude z tebe tatínek. (Vrátí mu láhev.) Ocením, když se mi budeš vyhýbat. Měj se. (Na odchodu.)
MICHAL (Zavolá za ním.): Pavle! Omlouvám se ti!

	Pavel pohne hlavou, ale neotočí se.

MICHAL: Myslím to vážně.
PAVEL (Po krátké odmlce, aniž by se na něho podíval.): Nepřijímá se. (Odejde.)

	Michal se sesune na zem a napije se z láhve. Po chvíli se vrátí Tereza. Skloní se k němu.

TEREZA: Jsi v pohodě? — Míšo?
MICHAL (Upře na ni srdečný pohled.): Terezko, jsem opravdu moc, nevýslovně moc rád, že seš tady se mnou.
TEREZA: No, nejsem si jistá, jestli bys nebyl radši, kdyby tady místo mě byl někdo jinej…
MICHAL: Tohle vůbec neříkej.
TEREZA: Není to pravda?
MICHAL (Po krátké odmlce vstane a změní téma.): Půjdeme se teda projít?
TEREZA: Ale jenom na chvilku.
MICHAL (Chytí ji za ruku.): No samozřejmě. Nesmíš se teď moc namáhat. (Odcházejí.)
TEREZA: Ježiš, jsem v prvním měsíci.
MICHAL: To je jedno, jestli seš v prvním nebo v desátým.
TEREZA: Správně by jich mělo být devět.
MICHAL: Tak devátým.
TEREZA (Směje se.): Měl by sis o tom aspoň něco přečíst.
MICHAL: Neboj. Přečtu. (Zatímco už jsou zády k publiku, dá jí polibek na tvář.)

	Světla pohasínají.

	Konec.




